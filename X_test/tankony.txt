5. Az Északi-középhegység

images

Hogyan befolyásolja a tengerszint feletti magasság a természeti adottságokat?

Változatos felépítésű tagok

Az Északi-középhegység az Ipoly és a Bodrog folyók között délnyugat–északkelet irányban helyezkedik el, de ide tartozik a Dunakanyartól délre húzódó Visegrádi-hegység is. Átlagos tengerszint feletti magassága a legnagyobb hazánkban. Vulkáni működés során keletkezett a Visegrádi-hegység, a Börzsöny, a Cserhát, a Mátra, és a Zempléni-hegység. Ezek vulkáni kőzetekből, például andezitből állnak. Főleg mészkőből felépülő részei a Bükk és az Aggtelekihegység.A szintén üledékes kőzetből álló Cserehát inkább dombsági táj. A hegységeket folyóvölgyek, medencék választják el egymástól (1. ábra).

images

1. Az Északi-középhegység részei

images

A Bükk-fennsík peremén sorakozó sasbércek, a „kövek” (pl. Tar-kő, Pes-kő) 800-900 méter fölé nyúlnak.

Az Aggteleki-hegység átlagmagassága 300-500 méter. Mészkőből és dolomitból felépült rögei Szlovákiában folytatódnak. Legmagasabb része a 604 méter magas Nagyoldal.

Az Északi-középhegység hazánk leghűvösebb éghajlatú vidéke. A téli és a nyári középhőmérséklet itt a legalacsonyabb az országban. A csapadék évi mennyisége különösen a hegységek magasabb részein jelentős. Hűvös és csapadékos éghajlatának köszönhetően hazánk erdőkben leggazdagabb tája. Főleg lombhullató erdők borítják, a tölgyeseket a magasság növekedésével bükkösök váltják fel.

images

Az Aggteleki-cseppkőbarlang (Baradla-barlang) a világörökség része. A 22 km hosszúságú barlang Szlovákia területén is folytatódik Domica-barlang néven.

A Börzsöny a Dunakanyartól északra fekszik. Ikertestvérétől, a Visegrádi-hegységtől a Duna választja el. A külső erők pusztító tevékenysége miatt eredeti vulkáni formái már csak kevés helyen ismerhetők fel. A Cserháttól a Nógrádi-medence választja el.

images

2. Emlékkő a Kékesen

A Mátra a Zagyva és a Tarna folyók között emelkedik. Itt található hazánk legmagasabb pontja, a Kékes (1014 m) (2. ábra).

A Bükk a Tarna és a Borsodi-medence között húzódó hegység. Hazánk legnagyobb átlagmagasságú tája. Tetején alakult ki a Bükk-fennsík. Kőzetanyaga főleg mészkő, ezért barlangok, források, víznyelők, tál alakú bemélyedések, szurdokvölgyek jellemzik.

Az Aggteleki-hegység a Sajó medencéjétől északra, a Bódva folyótól nyugatra emelkedik. Formakincse a Bükk hegységéhez hasonló, de annál jóval alacsonyabb vonulat. Aggtelek község határában, 50 méter magas sziklafal aljában nyílik az Aggteleki-cseppkőbarlang bejárata.

A Zempléni-hegység a Hernád és a Bodrog folyók között helyezkedik el.

images

A Mátra-vulkán a kutatók véleménye szerint működése idején a szicíliai Etnához hasonló méretű tűzhányó lehetett. Az egykori vulkáni tevékenység nyomait a ma is bugyogó szénsavas vizű források, a „csevicék” őrzik Parád közelében. A vulkáni működés során színes- és nemesfémércek is keletkeztek, de ezeket mára kibányászták.

A Zempléni-hegységben is értékes ásványkincsek halmozódtak fel, de a mélyben lévő készletek lassan elfogytak, ezért a bányákat bezárták.

A Zempléni hegység vulkanikus talaja kedvez a szőlőtermesztésnek és a borászatnak. A hegység déli, délkeleti lábainál található Tokaji borvidéken készítik a világhírű tokaji aszút. A Tokaj-hegyaljai történelmi borvidék 2002-ben felkerült az UNESCO világörökségi listájára.

Élet a középhegység tájain

Az Északi-középhegység nagyobb települései a medencékben és a hegység déli peremén alakultak ki. A Bükk délnyugati lábánál fekszik Eger. Ez a műemlékekben gazdag, nagy történelmi múlttal rendelkező város Észak-Magyarország leglátogatottabb idegenforgalmi központja.

A Bükk keleti lábánál elhelyezkedő Miskolc az ország jelentős vidéki nagyvárosainak egyike (3. ábra).

images

3. Miskolc

images

4. Lillafüred

A városhoz tartozó Lillafüred festői szépségű hegyvidéki üdülőhely (4. ábra). Sok látogatót vonz a miskolctapolcai barlangfürdő és a diósgyőri vár is.

images

A Cserhát területén található festői szépségű hegyvidéki község, Hollókő 1987 óta a világörökség része. Lakóházai őrzik a palóc népi építészet hagyományait. A falu lakói ünnepnapokon felöltik díszes népviseletüket.

Hazánk egyik legismertebb néprajzi tája, a Matyóföld Mezőkövesd környékén, a Bükk déli peremén található. Színes, gazdagon hímzett népviseletük a XIX. század második felében alakult ki.

images RÖVID ÖSSZEFOGLALÁS

Az Északi-középhegység az Ipoly és a Bodrog folyók között húzódik.

A Visegrádi-hegység, a Börzsöny, a Cserhát, a Mátra és a Zempléni-hegység vulkáni eredetű. A Bükk és az Aggteleki-hegység főként mészkőből épül fel.

Az Északi-középhegység hazánk leghűvösebb tája. Az alacsonyabb hőmérséklet és a sok csapadék miatt az ország erdőkben leggazdagabb területe.

images ÚJ FOGALMAK

Visegrádi-hegység, Börzsöny, Cserhát, Mátra, Bükk, Aggteleki-hegység, Aggteleki-cseppkőbarlang, Zempléni-hegység, Bükk-fennsík, Borsodi-medence, Eger, Miskolc