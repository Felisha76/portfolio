2. Az Alpokalja

images

Miért különleges az őrségi építkezés?

Utazásunkat az ország legnyugatibb fekvésű nagytáján, az Alpokalján kezdjük. A táj jellemzője a hűvös, csapadékos éghajlat és a smaragdzöld erdőségek.

Az Alpokalja

Az Alpokalja hazánk nyugati peremén fekvő, természeti szépségekben gazdag, változatos felszínű táj. Eltérő tengerszint feletti magasságú területek együttese, középhegységek és dombságok alkotják. Közös vonásuk, hogy kialakulásuk Európa legmagasabb hegyvidékéhez, az Alpokhoz kötődik.

A Soproni-hegység és a Kőszegi-hegység az Alpok legkeletibb fekvésű nyúlványa. A keleti előterükben húzódó dombvidéki tájakat az Alpokból érkező folyók, köztük a Rába és mellékfolyói alakították ki. Medrüket többször változtatva kavicstakarót terítettek szét, ebbe mélyítették völgyeiket.

Az Alpokalján a nyár 1-2 °C-kal hűvösebb, mint az Alföldön, a tél viszont valamivel enyhébb. Szinte állandóan fúj a szél, és viszonylag sok csapadék esik. Ennek oka, hogy közelebb helyezkedik el az óceánhoz, és a tengerszint feletti magasság nagyobb, mint az alföldi tájakon. A hűvösebb és csapadékosabb éghajlat az erdők kialakulásának kedvez. A lombhullató erdők mellett helyenként fenyőerdők alkotják a természetes növénytakarót.

images

A Soproni-hegység felszíne a külső erők: a szél, a víz és a jég munkája révén erősen lepusztult. Legmagasabb pontja 557 méterrel emelkedik a tenger szintje fölé. A Soproni-hegység előterében húzódik Brennbergbánya, hazánk első barnakőszénbányája. A szénlelőhelyet véletlenül fedezték fel 1750-ben, amikor egy felszíni kőszénréteg meggyulladt.

images

A Soproni-medencében több millió éve tenger hullámzott. A hajdani tenger élőlényeinek mészvázaiból szürkésfehér színű mészkő képződött. A jól faragható építőkövet már a rómaiak is felhasználták. Ebből építették Sopron és Bécs városának több nevezetes épületét is. Fertőrákoson a bányaművelés következtében hatalmas, 10-12 méter magas termek alakultak ki. Ma a kőfejtő turisztikai látványosság, ahol színházi előadásokat és hangversenyeket is tartanak.

A Fertőre nyíló medencében fekszik Sopron, az ország egyik legszebb városa. Régi kereskedőváros, borászatáról is híres. Történelmi emlékeit, nevezetes épületeit sok látogató keresi fel évről évre. Tiszta levegőjének köszönhetően kedvelt üdülőhely is (1. ábra).

images

1. Soproni utcarészlet háttérben a Tűztoronnyal

A Kőszegi-hegység lejtőit bőséges csapadék öntözi. Mivel tömör kőzet építi fel, ami elzárja a mélybe szivárgó víz útját, sok a forrás és a gyors futású patak. A hegység keleti előterében fekszik Kőszeg, hazánk műemlékekben gazdag történelmi városa (2. ábra).

images

2. Kőszeg, Jurisics tér

images

A Kőszegi-hegység legmagasabb pontja, egyben a Dunántúl legnagyobb kiemelkedése az Írott-kő (882 m). Az ország legszebb tájain végigvezető, leghosszabb turistautunknak, az 1160 km hosszú országos kéktúra jelzésnek az Írott-kő a nyugati kiindulópontja.

Az Alpokalján a falvak elhelyezkedése alkalmazkodott a változatos felszínhez. Részben a védelmi szempontból előnyösebb dombtetők, részben a letelepedésre alkalmatlan mocsaras völgyek miatt épültek a dombhátakra a lakóházak. Az Alpokalja délkeleti előterében található Őrségben ahány domb, annyi „szer”. Egy-egy faluhoz több dombtetőre épített rész, azaz szer tartozik. Az Őrségben gyakoriak a néhány száz fős, sőt néha száz főnél is kevesebb lakosú aprófalvak. Az itt élő emberek a hűvös, nedves éghajlat miatt a legeltetésen alapuló szarvasmarha-tenyésztésből éltek, a növénytermesztés szerepe alárendelt. Mind a mai napig igen jelentős az erdőgazdálkodás is.

images

3. Jellegzetes őrségi porta

images

Az Őrség név onnan ered, hogy a honfoglalás idején őrállomások voltak a nyugati határ mentén.

A szerek neve valamilyen jellemző tulajdonságra utal, például Templomszer, Kovácsszer stb.

images RÖVID ÖSSZEFOGLALÁS

Hazánkban az Alpokalján érvényesül legerőteljesebben az óceán hatása, ezért a nagytáj éghajlata hűvösebb és csapadékosabb. A Soproni- és a Kőszegi-hegység az Alpok keleti nyúlványai. Az előterükben levő dombvidéket az Alpokból érkező folyók hordaléka töltötte fel.

A táj történelmi városai Sopron és Kőszeg, híres néprajzi tája az Őrség.

images ÚJ FOGALMAK

Alpokalja, Soproni-hegység, Kőszegi-hegység, Rába, Sopron, Kőszeg, Őrség, szer, aprófalu