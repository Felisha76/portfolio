15.  Társadalmi-politikai forradalom

A világtörténelemben – és napjainkban is – sajnos gyakran fordul elő, hogy egy-egy országban polgárháború robban ki, vagyis az adott közösség tagjai főleg politikai okokból egymás ellen fordítják fegyvereiket. Az újkorban a forradalom kifejezés jelent meg az olyan politikai eseménysorozat leírására, amely rövid időn belül jelentős társadalmi és politikai változásokat okozott. Az első ilyen, az európai történelmet is befolyásoló forradalom Franciaországban robbant ki.

■Hogyan kormányozta Franciaországot XIV. Lajos?

■Hol építette fel palotáját? (A kérdések megválaszolásához használd a 42–43. oldalon található olvasmányt!)

■Mi volt a felvilágosodás lényege?

■Hogyan képzelték el a felvilágosodás képviselői a társadalmi és politikai változásokat?

■Keresd meg az atlaszodban Versailles-t! Melyik nagyváros közelében fekszik?

images

Francia politikai karikatúra az 1790-es évekből. A felirat szövege: „Remélhetően ez hamarosan véget ér.” ■ Kik láthatók a képen? Mire utal a szöveg?

Bajban a király

A 18. században Franciaország Európa legjelentősebb és az egyik legmódosabb állama volt. A háborús kiadások miatt a kincstár mégis kiürült, és a király, XVI. Lajos a hadikiadásokra felvett hatalmas kölcsönöket sem tudta visszafizetni. Pénzre volt szüksége, ezért arra kényszerült, hogy 1789-ben összehívja Versailles-ba a rendi gyűlést. A rendi gyűlés törvényhozó testület volt, amely a királlyal együttműködve hozta meg a döntéseit. Tagjai olyan képviselők voltak, akiket a papság (első rend), a nemesség (második rend) és a polgárság (harmadik rend) soraiból választottak. A rendi gyűlés valójában a királyi hatalmat korlátozta, ezért is szorították háttérbe ezt a testületet a 17. század elején.

A pénzügyi nehézségek mellett a rossz termés is tovább nehezítette az ország helyzetét. A városokban és a falvakban sokan éheztek, és a legtöbben XVI. Lajost és az udvartartás magas kiadásait okolták mindezért. Az emberek elégedetlensége és haragja egyre nőtt a korlátlan királyi hatalommal szemben. Gyűléseket tartottak, és röpiratokat adtak ki. A polgárság, azaz a harmadik rend pedig a nemesség és a papság kiváltságos helyzetének megszüntetését követelte. 1

■Miért nőtt az elégedetlenség Franciaországban?

1 Részlet egy 1789-es röpiratból

„A harmadik rend tagjai végzik azokat a tevékenységeket, amelyek fenntartják a társadalmat, s amelyek nagy fáradsággal járnak. […] A harmadik rend az az életerős és izmos ember, akinek az egyik karja láncra van verve. Ha félreállítanánk a kiváltságos rendet, a nemzet ettől nem veszítene, hanem egyenesen nyerne. Mi tehát a harmadik rend? Egy megbéklyózott és elnyomott Minden.”

■Milyen céllal készülhetett ez a röpirat?

■Milyen módon kelt rokonszenvet a harmadik rendhez tartozók iránt?

■Miben látja a nemzet felemelkedésének feltételét?

■Kik körében válhatott népszerűvé e röpirat? Miért?

A francia forradalom kitörése

A megnyitott rendi országgyűlésen a harmadik rend képviselői jelentős politikai változásokat sürgettek, mindenekelőtt a királyi hatalom korlátozását. XVI. Lajos nem tudta kezelni a helyzetet, beleegyezett az ülés folytatásába, de közben katonai alakulatokat vont össze Versailles körül. A hírre a párizsi nép körében is egyre többen felfegyverkeztek, és 1789. július 14-én kirobbant a forradalom. Ennek legmeghatározóbb eseménye a királyi börtönerőd, a Bastille [basztij] ostroma volt.

images

A forradalom jelképévé a piros-fehér-kék kokárda, szalagrózsa vált, amely trikolórrá, háromszínű zászlóvá alakult. A fehér szín a királyi családot, a piros és kék Párizst jelképezte. ■ Mi mikor teszünk fel kokárdát? Mi a két esemény közötti összefüggés?

images

A Bastille ostroma ■ Készíts egy tudósítást az ostromról a kép alapján! Igyekezz minél több, a képen látható részletre kitérni!

1789. július 14-én reggel a párizsi nép puskákkal és ágyúkkal felfegyverkezve a Bastille börtönerődje felé vonult. „A Bastille-t akarjuk!” – zúgta kintről a tömeg. A börtönben mindössze hét rabot tartottak fogva, viszont a biztonságos falak mögött nagy mennyiségű puskaport tároltak. Az erőd védőit a tömeg megadásra szólította fel, ezt azonban a börtön parancsnoka megtagadta. Tárgyalások kezdődtek, de a nép betört a belső várudvarba, amire a börtön parancsnoka tűzparancsot adott ki. Az ostrom akkor fordult komolyra, amikor a nemzeti gárda átállt a tömeg oldalára. A túlerőt látva az erődbörtön védői megadták magukat. A börtönparancsnokot megölték, a fejét pedig lándzsára tűzték. Párizsban kitört a forradalom.

A párizsi események hírére vidéken is lázadások törtek ki. A parasztok földesuraik ellen fordultak. 2 A városok élére a harmadik rend képviselői kerültek, akik polgárokból álló nemzetőrségeket állítottak fel. A királyt arra kényszerítették, hogy Versailles-ból Párizsba költözzön.

2 Egy angol utazó beszámolója a francia állapotokról 1789-ben

„Az egész ország a legnagyobb izgatottság állapotában van. Sok kastélyt felgyújtottak, másokat kifosztottak. A nemesekre vadásznak, akár a vadakra. A feudális dokumentumaikat [feljegyzések arról, ki mivel tartozik nekik] elégetik. Vagyonukat elpusztítják.”

Ahogyan a történészek gondolkodnak

Az okok keresésekor olyan eseményekkel és körülményekkel is foglalkozni kell, amelyek jóval az esemény előtt játszódtak le vagy alakultak ki.

A francia királyi hatalom elleni harag és elutasítás okai

•A rossz termés következtében a kenyér ára sokak számára megfizethetetlenné vált.

•A felvilágosodás tanai hatottak az emberek gondolkodására.

•A felemelkedő polgárság meg akarta szüntetni a nemesek születési előjogait.

•Az emberek igazságtalannak érezték a harmadik rend helyzetét.

•A nép jogokat akart szerezni magának az ország kormányzásában.

•XVI. Lajos döntésképtelensége miatt elvesztette tekintélyét.

•A király újabb adókat akart kivetni.

■Melyek voltak azok az okok, amelyek már hosszabb ideje fennálltak?

images

Július 14-e Franciaország nemzeti ünnepe. A forradalomra emlékezve minden városban látványos ünnepségeket, tűzijátékokat és bálokat szerveznek. ■ Milyen politikai és társadalmi változásokat indított el a Bastille ostroma? Szerinted miért tartják ezt napjainkban is megemlékezésre méltónak Franciaországban?

3 Robespierre [robeszpier] XVI. Lajosról, 1792

„Lajos lázadónak bélyegezte a francia népet, s hogy megbüntesse, behívta zsarnoktársai hadseregét. A nép és a nép győzelme bebizonyította, hogy egyedül ő a bűnös. Következésképpen Lajost nem kell elítélni: az ítélet már kimondatott felette. Vagy ő van elítélve, vagy a köztársaság. Lajosnak meg kell halnia, hogy a haza élhessen. […] A népek nem úgy ítélkeznek, mint a törvényhozók, egyáltalán nem hoznak ítéleteket, hanem lesújtanak, mint a villámcsapás, nem elítélik a királyokat, hanem a semmibe taszítják őket vissza.”

■Miért kellett meghalnia XVI. Lajosnak Robespierre szerint?

Minden ember szabad és egyenlő

A rendi gyűlésből alkotmányozó nemzetgyűléssé átalakuló testület rövidesen eltörölte a kiváltságokat, a nemesi adómentességet, a papi tizedet, és megszüntették a jobbágyterheket. Franciaországban megszűnt a feudális rendszer. Az államadósság csökkentésére az egyházi földbirtokokat nemzeti tulajdonba vették, majd kiárusították.

Az alkotmányozó nemzetgyűlés elfogadta az Emberi és polgári jogok nyilatkozatát. A nyilatkozatban alapvetően a forradalom kezdetén megfogalmazott jelmondat – „szabadság, egyenlőség és testvériség” – érvényre juttatására törekedtek. Ezek alapján kimondta, hogy minden ember szabad és egyenlő, és azt is, hogy az állam vezetőinek hatalma a néptől származik. Ez a nyilatkozat összegezte a polgári szabadságjogok nagy részét.

1789-et követően a forradalom által beindított változások újabb és újabb politikai fordulathoz vezettek. Ebben egyrészt az is szerepet játszott, hogy a nemzetgyűlés képviselői más-más politikai jövőt képzeltek el Franciaországnak. XVI. Lajos is ellenezte a nemzetgyűlés egyes döntéseit, és nem akart azzal együttműködni. Ezért 1791-ben titokban a családjával együtt megpróbálta elhagyni Párizst.

1791-ben egy nyári éjszakán a királyi család álruhában hintóba szállt, és szökést kísérelt meg. A terv szerint XVI. Lajos inasnak adta volna ki

magát, a királyné pedig szolgálónőnek. A család balszerencséjére az utazás során egy postamester a határ közelében a pénzeken lévő portrék alapján felismerte a királyt. Az uralkodócsaládot fogolyként kísérték vissza Párizsba, ahol házi őrizetbe kerültek.

■Miért nem sikerült a király szökése?

■Meséld el postamesterként a történetet!

A király szökési kísérletét sokan árulásnak tartották, és ezért a királyság teljes megszüntetését akarták. Közben az európai nagyhatalmak egy része szembefordult Franciaországgal. Azt követelték, hogy állítsák vissza a francia király jogait. 1792 tavaszán kitört a háború Franciaország és a Habsburg Birodalom, illetve Poroszország között.

XVI. Lajos azt remélte, ha Franciaország vereséget szenved, visszakapja korábbi hatalmát. Az idegen csapatok megtorlásától rettegő párizsiakat ez végleg felbőszítette. Megrohanták, és véres küzdelem árán elfoglalták a királyi palotát. A királyt börtönbe vetették, és 1792 szeptemberében kikiáltották a köztársaságot. Ezzel egy időben egy csatában sikerült megállítani a betörő porosz és osztrák sereget. 1793 januárjában XVI. Lajost mint egyszerű francia állampolgárt hazaárulásért halálra ítélték, és lefejezték. 3

■Miért vesztette el XVI. Lajos a nép bizalmát?

A forradalmi terror

A kiszélesedő háborúban 1793-ra a francia hadsereget sorozatos vereségek érték. Felszínre törtek a korábbi királyellenes politikai mozgalmak közötti ellentétek. Az országon belül is egész városok és tartományok lázadtak fel a köztársaság ellen. A kenyér ára az egekbe szökött, a parasztság alig bírta ellátni élelmiszerrel a hadsereget. Ebben a légkörben megindult az egymás közötti politikai bűnbakkeresés. Mindez olyan jellegű szembenálláshoz vezetett, amely polgárháborút teremtett. A kiadott jelszó a „forradalom megvédése” lett, miközben sorra születtek olyan intézkedések és történtek olyan események, amelyek az 1789-es Emberi és polgári jogok nyilatkozatának szellemiségét teljesen megcsúfolták.

1793 nyarán a jakobinus mozgalom* egyik irányzata ragadta magához a hatalmat a párizsi fegyveres népre támaszkodva. A magát forradalmi kormányzatnak nevező hatalomnak az egyik fő vezetője Robespierre [ejtsd: robeszpier] volt.

1793. május 31-én a felfegyverzett párizsi csőcselék harminckét nemzetgyűlési küldött kizárását követelte. Egy küldött azt javasolta, mindannyian vonuljanak ki, és próbálják meg rábírni a tömeget, hogy távozzék. De a tömeg pártján álló nemzetőrség rájuk szegezett ágyúkkal kényszerítette vissza őket. A küldöttek egy másik kijáraton megpróbáltak elmenekülni, de útjukat állták. Azt parancsolták nekik: térjenek viszsza, és rendeljék el a tömeg által bűnösöknek tartott küldöttek kizárását. Engedtek az erőszaknak, elrendelték a Robespierre által vezetett irányzattal szemben álló küldöttek őrizetbe vételét, akiket rövidesen kivégeztek.

■Kik és hogyan támogatták a forradalmi kormányzat hatalomra jutását?

images

XVI. Lajos lefejezése ■ A király kivégzése megdöbbentette az embereket. Szerinted miért?

images

Robespierre, a jakobinusok vezére

4 Robespierre az ellenségről

„Franciaországban csak két párt van: a nép és a nép ellenségei. Aki nem a nép mellett van, az a nép ellen van!” (1793)

„A társadalmi védelem csak a hű polgárokat illeti meg. […] A köztársaság számára a királypártiak, az összeesküvők csupán idegenek, jobban mondva ellenségek.” (1794)

■Milyen politikai üzenete volt ezeknek a mondatoknak?

■Ki határozta meg, hogy ki a „nép ellensége” vagy a „hű polgár”?

jakobinus mozgalom: a forradalom megvédését és a társadalmi egyenlőség megteremtését követelő politikai csoport a francia forradalom idején. Nevüket onnan kapták, hogy gyűléseiket a volt Szent Jakab-kolostor épületében tartották.

A forradalmi kormányzat a köztársaság védelmére hivatkozva felfüggesztette az alkotmányos szabadságjogokat, és diktatúrát vezetett be. 4 A forradalom ellenségeinek vagyonát elkobozták, és szétosztották a szegények között. Maximalizálták a létszükségleti cikkek árát, és kötelezték a gazdagokat arra, hogy kölcsönt adjanak az államnak. Kíméletlenül levertek minden belső lázadást, és kivégeztek mindenkit, akit a forradalom ellenségének tartottak. Elrendelték az általános hadkötelezettséget, és szigorú intézkedésekkel helyreállították a hadsereg fegyelmét. Az újjászervezett csapatok győzelmet arattak a Franciaországra támadó idegen seregek felett is. A köztársaság megmenekült, de a forradalom eredeti eszmeisége megsemmisült.

images

A forradalmi Franciaország, 1793 ■ Honnan érték külső támadások Franciaországot?

radikális: olyan személy, aki gyors és gyökeres változásokat sürget a politikában vagy a társadalmi átalakulásban.

terror: kivégzések tömeges végrehajtása és erőszak alkalmazása rémület és rettegés kiváltása céljából.

5 A diktatúra áldozatainak száma

A diktatúra idején mintegy tizenhétezer embert végeztek ki. A király rokonait, köztük a királynét, Mária Terézia lányát, Mária Antóniát (Marie Antoinette), és a főnemesek egész családjait. A kivégzettek között ott voltak a forradalom korábbi politikusai is. Az áldozatok többsége azonban egyszerű polgár és paraszt volt. A halálra ítéltek csoportjait nyilvános kivégzőhelyre vitték, ahol nyaktilóval fejezték le őket. A forradalom ellen fellázadt területek és városok lakosságát sok esetben legyilkolták. Vendée tartományban legkevesebb százezer civilt mészároltak le.

■Kik és miért támogatták a jakobinusokat?

■Milyen intézkedéseket hoztak a szegények elégedetlenségének lecsillapítására?

■Mit tettek az ország védelme érdekében?

■Milyen jogtalanságokat követtek el?

A radikális* jakobinusok fenntartották a terrort* azután is, hogy sikerült megvédeniük az országot a külső támadásoktól. Vezérük, Robespierre már azokat is kivégeztette, akikről csak feltételezte, hogy szembeszegülhetnek az akaratával. Sőt, még korábbi társait sem kímélte. 5

A legnépszerűbb jakobinus vezető, Danton a forradalmi terror hatására visszavonult a politikától, de amikor a jakobinusok egész sorát küldték a guillotine [ejtsd: gijotin] alá, megpróbálta jobb belátásra bírni Robespierre-t. A beszélgetésük közben elszabadultak az indulatok, és Danton azzal vádolta a jakobinus vezért, hogy a saját ellenségeit öszszekeveri a köztársaság ellenségeivel. Néhány nappal később Dantont is vád alá helyezték, és halálra ítélték. Amikor a szekér a vesztőhely felé vezető úton Robespierre ablaka elé ért, Danton így kiáltott fel: „Követni fogsz ezen az úton!” A hóhérnak csak annyit mondott: „Elég egy szíj is, a másikat tedd el Robespierre részére!”

■Miért fordult egymás ellen a két jakobinus vezető?

■Mit jósolt meg Danton?

Az értelmetlen és mindenkit fenyegető terrort látva a jakobinusok ellenfelei összefogtak. 1794 júliusában elfogták és kivégezték a jakobinusok vezetőit, köztük Robespierre-t. Ezzel a jakobinus diktatúra 13 hónapig tartó rémuralma véget ért. A forradalmi időkben megnőtt a hadsereg szerepe Franciaországban. A közvélemény sikerre vágyakozott, és a jakobinus diktatúra bukása után a francia haderő területi terjeszkedésbe kezdett.

Napóleon hatalomra jutása és kormányzása

Bonaparte Napóleon Korzika szigetén született, kisnemesi családban. Katonai iskolát végzett Franciaországban. A forradalmi időkben az ilyen alacsonyabb sorból származó, de tehetséges fiatal katonatisztek előtt is megnyílt az út a felemelkedéshez. Napóleont már fiatalon tábornokká léptették elő. Rábízták az Itáliában harcoló sereg vezetését, és ő egy sikeres hadjárattal óriási hírnevet szerzett magának.

A főtisztek sértőnek találták, hogy egy éretlen ifjút vezényeltek fölébük. „Néhány sortűzre lesz szükség” – írta Napóleon nem sokkal megérkezése után. S aztán hozzálátott a könyörtelen rendcsináláshoz, nem kímélve a tiszteket sem, amivel persze mindjárt közelebb került a közkatonák szívéhez. Amikor egy alkalommal összetűzésbe került az egyik tábornokkal, Bonaparte a következő szavakkal zárta le a vitát: „Tábornok úr, ön egy fejjel magasabb nálam, de ha továbbra is ilyen arcátlan válaszokat enged meg magának, hamar meg fogom szüntetni ezt a különbséget!”

■Milyen tulajdonságokról árulkodik az, ahogy Napóleon átvette a parancsnokságot?

Miután egy másik hadjáratáról, Egyiptomból hazatért, népszerűségét kihasználva megszerezte a hatalmat. Egyeduralmat alakított ki: ő nevezte ki a minisztereket, a tábornokokat, a köztisztviselőket, a bírákat. Újabb katonai győzelmeivel békére kényszerítette az ellenséges nagyhatalmakat, az országon belül pedig rendet és nyugalmat teremtett. Győzelmei a francia nagyhatalmiság eszméjét táplálták, a közvélemény kezdetben lelkesen támogatta a francia dicsőség megteremtőjét. Napóleon ezért megtehette még azt is, hogy 1804-ben Párizsban császárrá koronázza magát.

■Miért támogatták szerinted sokan Napóleon hatalomra jutását?

■Mi a hasonlóság Julius Caesar és Napóleon között?

A napóleoni háborúk

Napóleon császárrá koronázását követően kiújult az Angliával és szövetségeseivel vívott háború. A francia flotta 1805-ben Trafalgárnál vereséget szenvedett a Nelson admirális vezette angol hajóhadtól. A szárazföldön Austerlitznél viszont a franciák arattak győzelmet az orosz és az osztrák seregek felett.

A francia hadsereg erénye a mozgékonyság és a hatékony tüzérség volt. A sikerekhez hozzájárult Napóleon rendkívüli hadvezéri tehetsége, gyors helyzetfelismerő képessége is. 6

images

A fiatal Napóleont ábrázoló korabeli festmény ■ Milyen okai lehettek annak, hogy a forradalmi francia hadseregben egy fiatal, nem főnemesi származású tisztből tábornok is lehetett? Milyen célokat szolgálhatott ez a festmény?

6 A francia hadsereg

Létrejött a nagy ütőerővel rendelkező tömeghadsereg, amelynek létszámát a sorozási rendszeren alapuló általános hadkötelezettség biztosította. Az ötéves katonai szolgálat adta lehetőségeknek köszönhetően átalakult a kiképzés is. E haderő inkább támadó jellegű volt, mint védekező. Napóleon nem engedte ki a katonai irányítást a kezéből, vezető tisztjei közvetlenül tőle kaptak parancsot. A katonákat lelkesítette a nemzeti eszme, és a császárukért is rajongtak. Népszerűségét annak is köszönhette, hogy gyakran megjelent a katonái körében, és személyes bátorságát is sokszor bizonyította a csatákban. Napóleon kemény fegyelmet tartott hadseregében, de származástól függetlenül támogatta a bátor és tehetséges katonák magas rangú tisztekké válását.

■Gyűjtsd össze, miért volt Napóleon hadserege sikeres!

images

Francia gyalogosok 1808-ban ■ Melyek a különbségek az akkori és a mai katonák felszerelése és egyenruhái között? Mik lehetnek az okai a különbségeknek?

images

A francia sereg visszavonulása Moszkvából ■ Miért mondták azt, hogy Napóleont Oroszországban „Tél tábornok” győzte le?

Bourbonok: francia uralkodócsalád. A Napkirály, XIV. Lajos, majd XVI. Lajos és a Napóleon bukása után trónra került XVIII. Lajos is ehhez a családhoz tartozott.

Győzelmeinek köszönhetően Napóleon Európa nagy részének az ura lett. A Habsburg Birodalom és Poroszország vereséget szenvedett, Oroszországgal átmenetileg békét kötött. Az elfoglalt országok élére Napóleon több esetben rokonait vagy tábornokait állította.

■Azonosítsd az atlaszod segítségével, hol zajlottak a legnagyobb csaták!

Az oroszországi hadjárat

Napóleonnak egyedül már csak Nagy-Britanniát kellett volna térdre kényszeríteni. Ennek érdekében megtiltotta Európa országainak, hogy Angliával kereskedjenek. Az oroszok vonakodtak végrehajtani ezt, ezért Napóleon 1812-ben Oroszország meghódítására indult hatalmas, hatszázezres seregével. Az orosz sereg a felperzselt föld taktikájával próbálta lelassítani a támadó haderőt, és folyamatosan hátrált. Napóleon hadereje az orosz főváros, Moszkva közelében Borogyinónál véres csatában győzelmet aratott, majd bevonult a kiürített és felégetett városba. Nem tudta azonban biztosítani hadserege ellátását, kénytelen volt elrendelni a visszavonulást. A kegyetlen tél és az oroszok állandó támadásai felőrölték a napóleoni sereget, amelynek csak töredéke vergődött haza.

■Miért támadta meg Napóleon Oroszországot?

■Mi okozta a hadjárat kudarcát?

Napóleon bukása

Az oroszországi vereség hatására Európa országai Nagy-Britannia és Oroszország támogatásával fellázadtak a császár ellen. 1813-ban Lipcse mellett, az ún. „népek csatájában” döntő győzelmet arattak felette. 1814-ben Párizs is elesett, Napóleon lemondott a trónról, és Elba szigetére száműzték. Franciaország elveszítette minden hódítását, és trónjára visszatértek a Bourbonok*. A király XVIII. Lajos lett.

Napóleon 1815-ben megszökött Elba szigetéről. Szinte ellenállás nélkül vonult be Párizsba, ahol nagy lelkesedéssel fogadták. A nagyhatalmak azonban újra összefogtak Napóleon ellen, és 1815 júniusában, Waterloo mellett végleges győzelmet arattak felette. Napóleont a távoli Szent Ilona szigetére száműzték, ahol 1821-ben meghalt. Franciaországban egy ideig megint a Bourbonok uralkodtak.

■Milyen következményekkel járt Franciaországra nézve Napóleon bukása?

■Keresd meg Waterloot az atlaszodban! Melyik mai országban található?

A Szent Szövetség megalapítása

A francia forradalom és a napóleoni háborúk megrázkódtatásai után az európai nagyhatalmak rendet és nyugalmat akartak teremteni. Összefogtak annak érdekében, hogy megakadályozzák az újabb forradalmak kitörését. A Napóleont legyőző uralkodók nemzetközi kongresszust tartottak Bécsben. A cél a forradalom előtti állapotok visszaállítása volt. Az uralkodók helyre akarták állítani az isteni kiválasztottságon alapuló hatalmi rendet. Mivel a forradalom végeláthatatlan polgárháborúkhoz, vérengzéshez, diktatúrához vezetett, így kézenfekvő volt a legitim (jogszerű) berendezkedés eszméjéhez visszatérni. Azért, hogy ezentúl semmi ne veszélyeztethesse uralmukat, már csírájában el akarták fojtani a forradalmi és nemzeti mozgalmakat.

A régi rendhez leginkább ragaszkodó orosz cár, osztrák császár és porosz király megalakította a Szent Szövetséget. Kötelezték magukat arra, hogy minden eszközzel fellépnek a forradalmi eszmék terjesztőivel szemben. Ezenkívül ígéretet tettek arra, hogy fegyveres erővel is segítik egymást, ha valamelyikük országában felkelés törne ki. 7

■Milyen céllal jött létre a Szent Szövetség?

■Hogyan viszonyultak a francia forradalom eszméihez?

7 Az orosz cár véleménye a forradalmakról

A Szent Szövetség gondolatát I. Sándor orosz cár vetette fel. Az orosz uralkodó a forradalmakat az ördög művének tekintette, mivel azok az isteni gondviselés által trónra került királyok hatalmára törtek. Ezért a francia forradalom és Napóleon legyőzését a gonosz erők feletti győzelemként ünnepelte. A tartós béke zálogának pedig azt tartotta, ha minden európai uralkodó szent szövetséget alkotva összefog a forradalmi mozgalmakkal szemben.

■Mi a magyarázata a szövetség elnevezésének?

images

A bécsi kongresszusról készült korabeli festmény ■ Kik lehetnek a középső alakok? Kik veszik körbe őket? Miről tárgyalnak éppen?

ÖSSZEFOGLALÓ KÉRDÉSEK ÉS FELADATOK

■Sorold fel, milyen okok miatt tört ki a forradalom!

■Milyen események zajlottak Párizsban és vidéken?

■Mi változott a forradalom eredményeként?

■Miért végezték ki XVI. Lajost? Milyen következményei lettek?

■Miért került válságos helyzetbe a Francia Köztársaság?

■Sorold fel a jakobinusok legfontosabb intézkedéseit!

■Minek köszönhette Bonaparte Napóleon a népszerűségét?

■Milyen jelentősebb katonai sikereket ért el, és milyen okok álltak ennek hátterében?

■Milyen okok vezettek Napóleon bukásához?

ÖSSZEFOGLALÓ VÁZLATOK

images1789. július 14.: a Bastille ostroma, majd felkelések vidéken is.

imagesA kiváltságosok lemondtak előjogaikról.

imagesEmberi és polgári jogok nyilatkozata.

imagesA király kivégzése, a köztársaság kikiáltása.

imagesKülső és belső veszély elhárítására bevezetett diktatúra és terror.

imagesNapóleon:

• katonai sikerek, egyeduralom.

• Császárság és európai terjeszkedés.

• Bukása: sikertelen orosz hadjárat, lipcsei csata, waterlooi csata.