7. Fővárosunk, Budapest

images

Miért nevezik Budapestet a Duna gyöngyszemének?

Budapest Kelet-Közép-Európa legnagyobb városa. Páratlan szépségű természeti képe miatt méltán nevezik a „Duna gyöngyszemének”. Két eltérő jellegű táj, az Alföld és a Dunántúli-középhegység találkozásánál terül el. A Duna fontos szerepet játszott a fejlődésében, hiszen mint jelentős vízi út a kontinens távoli tájaival kötötte össze a várost. Fővárosunk elődje ott alakult ki, ahol a Duna medre a legkeskenyebb, hiszen ez megkönnyítette a folyón való átkelést (1. ábra).

images

Azt a képzeletbeli vonalat, ahol két eltérő táj, egy hegység és egy síkság találkozik, vásárvonalnak nevezték. Az elnevezés onnan ered, hogy a különböző tájak termékei az itt kialakult települések piacain, vásárain cseréltek gazdát.

Eltérő természeti adottságok a Duna két partján

A város természeti adottságai jelentősen eltérnek a Duna jobb és bal partján. A Duna jobb partján fekvő Buda dombjait, hegyeit változatos üledékes kőzetek építik fel. A hegyek fája és építőköve évszázadokon keresztül fontos alapanyaga volt a városi építkezéseknek. Bár a város terjeszkedése miatt az erdők jelentős részét kivágták és beépítették, a Budai-hegység zöld területeinek nagyon fontos szerepe van a nagyváros levegőminőségének javításában. A hegyek lábánál fakadó források gyógyvizének köszönhetően Budapest világhírű fürdőváros is. A budai hegyek számos, a felszín alatti vizek által kialakított barlangot rejtenek. A Pálvölgyi-cseppkőbarlang és a Szemlőhegyi-barlang a nagyközönség számára is látogatható. Pest a folyó bal oldalán elterülő, alacsonyabban fekvő városrész, a Pesti-síkság területén épült.

images

A legmelegebb gyógyvíz a Városligetben levő Széchenyi fürdőt táplálja. A mesterségesen fúrt kút 1257 m mélyről 77 ° C-os vizet hoz a felszínre. A Budai-hegység törésvonalai mentén felszínre jutó források vize általában 25-50 °C-os.

images

A főváros területén már a rómaiak idejében létesültek települések. Ezek közül a legismertebb Aquincum, amely a mai Óbuda területén épült.

Pest, Buda és Óbuda önálló városokként a középkorban indultak gyors fejlődésnek. Közülük is kiemelkedett a katonai szempontból jól védhető királyi város, Buda. A királyi vár Mátyás uralkodása idején Európa egyik kulturális és művészeti központja volt. A 150 éves török hódoltság mindhárom várost tönkretette, a fejlődés csak a XVIII. században indulhatott meg. A gazdasági élet fellendülése elsősorban Pest fejlődését segítette.

A három város, Pest, Buda és Óbuda 1873-ban egyesült, így született meg Budapest. A környező településeket 1950-ben csatolták Budapesthez, így alakult ki a főváros mai területe. A fővárost 23 kerület alkotja.

Budapest Európa egyik legszebb fővárosa. A Duna-part látképe és a Budai várnegyed 1987, az Andrássy út és környéke pedig 2002 óta a Világörökség része.

Politikai, gazdasági, kulturális, ipari és kereskedelmi központ

Budapest az ország politikai és gazdasági központja. Itt ülésezik az országgyűlés, itt találhatók a kormányhivatalok és a minisztériumok. Itt vannak az ország legnagyobb bankjainak, vállalatainak központjai is. Az egyetemeken és főiskolákon nagyon sok diák tanul. A főváros tudományos kutatóintézeteiben sok szakember dolgozik. A színházi és operaelőadások, a kiállítások, a sok színes rendezvény az ország kulturális központjává teszik a fővárost.

images

1. Buda és Pest látképe

Budapest sokoldalú iparából a nagy szaktudást igénylő és a kutatási eredményeket felhasználó ágazatok emelkednek ki. Ilyen például a műszeripar, a gyógyszergyártás. Budapest az ország kereskedelmi központja. Nemzetközi vásárain sok külföldi és hazai cég mutatja be termékeit. A főváros üzleteit és bevásárlóközpontjait az ország egész területéről érkező vásárlók százezrei keresik fel.

Budapest az ország legfontosabb közlekedési csomópontja, ide futnak a fő közlekedési utak és vasútvonalak. Itt van az ország legnagyobb forgalmú nemzetközi repülőtere is.

A természeti és kulturális értékekben, műemlékekben gazdag fővárost sok külföldi turista keresi fel. Budapest egyre több nemzetközi konferenciának, tudományos rendezvénynek ad otthont.

A nagyvárosi élet előnyei mellett számtalan problémával kell megküzdeniük a főváros lakóinak. Ilyen például a zsúfoltság, a rendszeressé váló közlekedési dugók. Plakátokon, hirdetésekben hívják fel a lakosság figyelmét arra, hogy a gépkocsi helyett válasszák a tömegközlekedést. Ezzel hozzájárulnak a levegő- és zajszennyezés csökkentéséhez és a parkolási gondok enyhítéséhez. Egyre nagyobb gondot jelent a háztartásokban és az üzemekben keletkezett hulladék elszállítása, megfelelő elhelyezése, illetve megsemmisítése vagy újrahasznosítása. Megoldandó probléma a főváros területén keletkező szennyvizek tisztítása is. A vízvezeték-hálózat felújításának szükségességét mutatják a gyakori csőtörések. A város terjeszkedését, fejlődését kísérő építkezések miatt sokszor nehezítik útlezárások, elterelések és az ezekkel járó torlódások a városlakók életét. Az építkezések sajnos a zöld területek beépítését, játszóterek, parkok megszüntetését, erdők kivágását is jelentik.

Az egészségesebb környezet miatt sok fővárosi költözik ki a Budapest környéki településekre.

images RÖVID ÖSSZEFOGLALÁS

Hazánk fővárosa a Duna két partján terül el. Buda természeti képét a Budai-hegység rögökre töredezett vonulata jellemzi. A Budai-hegység gazdag gyógyforrásokban és barlangokban. A pesti oldal alacsonyabban fekvő síkság.

Budapest hazánk legjelentősebb politikai, gazdasági, kereskedelmi, kulturális és idegenforgalmi központja.

images ÚJ FOGALMAK

Pest, Buda, Pesti-síkság, Budai-hegység