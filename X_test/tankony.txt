3. A tavak

images

Hogyan keletkeznek a tavak?

A gyerekek gyakran megpróbálnak a homokozóban vagy a kertben kis tavacskát készíteni. Kimélyítik a tó medencéjét, és vizet öntenek bele. Sajnos ez a tavacska nagyon rövid életű, hiszen a homok vagy a laza talaj gyorsan elnyeli a vizet. De ha például fóliával kibélelik a tavacska medencéjét, akkor a víz hosszú ideig megmarad benne. Csak az elpárolgó víz pótlásáról kell gondoskodni. A valóságban is hasonló feltételek szükségesek a tavak kialakulásához.

MEGHATÁROZÁS

A tavak a felszín mélyedéseiben kialakuló, nyílt vízfelületű állóvizek.

A tómedence kialakulása

Egy tó medencéje sokféleképpen kialakulhat. Létrejöhet a felszín süllyedésével, így alakult ki például a Balaton (1. ábra). A tavak medencéjét kimélyítheti, kifújhatja a szél is. Tómedencévé alakulhatnak a levágott folyókanyarulatok, a holtágak. Sőt az emberi tevékenység, például a bányászat és a gátépítés következtében mesterségesen is kialakulhatnak tómedencék. Ilyenek például a bányatavak (2. ábra).

A tavak feltöltődése

A tavak vizét a források, a beömlő patakok, folyók, valamint a csapadékvíz biztosítják, de táplálhatja őket a talajvíz is. A tavak vízszintjét meleg, száraz időben jelentős mértékben csökkenti a párolgás. Ha hosszú időn keresztül több csapadék párolog vagy folyik el a tóból, mint amennyi belejut, a tó kiszáradhat.

images

1. Balaton

images

2. Bányató Pécs közelében

images

A tó feltöltődése során, a vízi növények szaporodása miatt először fertő alakul ki. Innen származik a Fertő tó neve.

A tavakba a folyók, a patakok jelentős mennyiségű hordalékot szállítanak. A szél port hord beléjük. Mindezek következtében a tó medencéje fokozatosan feltöltődik. A feltöltődés látható jeleként elszaporodnak a vízi növények, egyre több lesz a hínár, mind nagyobb területeket borítanak nádfoltok. A mocsárban már olyan sok a növény, hogy az egykori víztükör nagy részét elfoglalja. A tó pusztulásának utolsó szakaszában már nincs nyílt víztükör, mindent beborít a vízi növényzet (3. ábra).

images

3. Feltöltődő tó

Az emberi tevékenység hatása

A feltöltődés folyamatát gyorsítja az ember környezetszennyező tevékenysége. A tó környékén nem kellő körültekintéssel végzett mezőgazdasági munka miatt műtrágya kerülhet a tóba, ami felgyorsítja a vízinövények elszaporodását. A tóba jutó szennyvizek tovább fokozhatják ezt a folyamatot. A tavak vizébe a szennyvizekkel együtt könnyen bekerülhetnek különböző mérgező anyagok is. A tavi életközösség holt vízzé változhat (4. ábra). Ha letarolják, vagy megbontják a tavak környékének természetes növénytakaróját, semmi nem akadályozza, hogy a szél vagy a folyó talajt, homokot sodorjon a tavakba.

images

4. Vízszennyezés

images

5. Fürdőzők a Balatonon

Számos szabadidős tevékenység is negatív hatással lehet tavaink vízminőségére. A strandolásra, sportolásra alkalmas tavainkat nyáron nagyon sok hazai és külföldi turista keresi fel (5. ábra). A fürdőzők felkavarják a partközeli vizeket, bőrükről sok naptej jut a víz felszíni rétegébe, ez pedig nagy mértékben zavarja a partközeli állatvilágot.

A tavainkon folytatott halászat és horgászat ellenőrzött keretek mellett nem okoz problémát, ám az illegálisan kifogott túl nagy mennyiségű hal hosszú távon komoly gondot okozhat a vízi életközösségek fennmaradásában.

A tavak partjairól télen learatott nád mennyiségét is korlátozni kell, hogy a nádas megtarthassa védelmi szerepét a vízi és vízparti élőhelyeken.

images RÖVID ÖSSZEFOGLALÁS

A tavak a felszín mélyedését kitöltő állóvizek. Kialakulhatnak süllyedéssel, a szél által kialakított mélyedésekben, az egykori folyókanyarulatokban vagy mesterséges medencékben.

A tavak hosszú idő alatt lassan feltöltődnek. Az ember környezetszennyező tevékenysége gyorsítja a feltöltődés folyamatát.

images ÚJ FOGALMAK

tómedence, mesterséges tó, feltöltődés, mocsár

images

1.Hogyan keletkezhetnek a tavak?

2.Mi okozza a tavak pusztulását, feltöltődését?

3.Hogyan gyorsíthatja meg az emberi tevékenység a tavak pusztulását?

4.Beszéljétek meg, hogy ti mit tehettek a tavak vízminőségének megőrzéséért!

5.Gyűjtsetek képeket tavakról! Fogalmazzatok meg jellemzőket a tavakról az egyes képek alapján!