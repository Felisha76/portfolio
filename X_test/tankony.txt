19.  A kiegyezés
A reformkor tizennyolc békés éve után a forradalom és szabadságharc küzdelmekkel teli, de jó néhányszor sikerrel kecsegtető tizennyolc hónapja következett. A reformkori nemzedék számára ezért is jelenthetett katasztrofális törést a világosi fegyverletétel. Úgy tűnt, közel húsz év munkája veszett el, és kevesen hitték azt, hogy bármi is átmenthető a korábbi időszakból. Az ókori szállóige szerint: „Jaj, a legyőzötteknek!” – és sokan ezt így is érezték. Csakhogy a Habsburg Birodalom császárának, Ferenc Józsefnek is be kellett látnia közel két évtized alatt, hogy birodalma Magyarország nélkül törékeny lenne az átalakuló európai hatalmi rendszerben. És persze ahhoz is idő kellett, hogy a fájó sebek begyógyuljanak, és sokan felismerjék, hogy Magyarország is sebezhető lenne a Habsburgok nélkül.
■Milyen fontos társadalmi ügyekről rendelkeztek az 1848-as áprilisi törvények?
■Melyek voltak a szabadságharc legemlékezetesebb eseményei?
■Miről emlékezünk meg október 6-án?
A Magyar Királyság területi beosztása az 1850-es években ■ Miért számolták fel a vármegyerendszert?
A fővárosi zsidóság legnagyobb temploma (zsinagógája) 1859-ben készült el. A szabadságharcban mintegy 4-5000 zsidó vallású katona vett részt, és a zsidóság anyagilag is támogatta a küzdelmet. A világosi fegyverletétel után ezért Haynau súlyos hadisarcot vetett ki a magyarországi zsidóságra. ■ Nézz utána a könyvtárban vagy az interneten, hogy hol található a képen látható épület!
Az önkényuralom
Az 1848–49-es magyar szabadságharcot leverő és véresen megtorló Ferenc József császár a magyar alkotmányosságot teljesen félretéve önkényuralmat vezetett be. Magyarországot a birodalom egyszerű tartományaként kezelve önállóságát is megszüntette. Ugyanakkor a forradalom néhány eredményét, így a jobbágyfelszabadítást helybenhagyta, valamint több modern intézkedést is bevezetett (például a vasútépítés folytatódott).
A szabadságharcot követő véres megtorlás Haynau leváltásával befejeződött Magyarországon. Ugyanakkor még évekig katonai irányítás alatt állt az ország, míg Erdélyt, Horvátországot és a délvidéki területek egy jelentős részét Bécs közvetlen irányítása alá helyezték. A megmaradt területeket öt kerületre osztották. A börtönbe vetett foglyok és a császári hadseregbe büntetésből besorozott magyar honvédek hosszú ideig nem térhettek haza.
Az önkényuralom idején Ferenc József rendeletekkel kormányzott. A császári hatóságok kém- és besúgóhálózatuk segítségével szemmel tartották az embereket, és letartóztattak mindenkit, akit veszélyesnek ítéltek. Újra bevezették az újságok, a könyvek és a színházi előadások cenzúráját. Létrehozták a zsandárságot, amelynek a feladata az elnyomott ország rendjének fenntartása volt. A működését szintén ekkor megkezdő államrendőrség pedig egy esetleges Habsburg-ellenes felkelés megakadályozását kapta feladatul.
Az ígéretekkel ellentétben az uralkodótól nem kaptak kedvezményeket a Magyar Királyság azon nemzetiségei sem, amelyek a magyar szabadságharc alatt Bécset támogatták.
A birodalom egyre növekvő adósságának fedezése érdekében növelni kívánta a Magyarországról befolyó bevételeket. Ezt a célt szolgálta több új adó bevezetése és az adóbehajtás szigorítása.
■Mi volt a bécsi udvar célja?
■Milyen eszközöket alkalmaztak ennek elérésére?
A Citadella a budapesti Gellért-hegyen. A szabadságharc után épített erőd nem Pest-Buda védelmét, hanem éppen ellenkezőleg, megfélemlítését szolgálta, ezért az önkényuralom város fölé tornyosuló gyűlölt jelképe volt.
A korona megtalálása
A magyar koronaékszereket a szabadságharc utolsó napjaiban Szemere Bertalan miniszterelnök az ország déli határának a közelében, Orsovánál elásta, hogy az ne kerülhessen a Habsburgok kezébe. A császári államrendőrség négyévi keresés után egy magyar besúgó segítségével bukkant rá a királyi felségjelvényekre. Ferenc József örömében még emlékkápolnát is építtetett a lelőhelyen.
■Mi volt a jelentősége a korona elrejtésének és megtalálásának?
Az ellenállás formái
Az uralkodó önkényuralmát a magyar társadalom szinte teljes egészében – néhány végsőkig császárhű főnemes kivételével – elutasította. Néhányan tevőlegesen is felléptek a gyűlölt hatalom ellen. Olyan is volt, aki a császár ellen próbált merényletet elkövetni. Egy volt honvédtiszt kisebb fegyveres csapatokat szervezett a császári hatóságokkal szemben. Voltak olyanok is, akik egy nagy összeesküvés tervén dolgoztak. Ezek a próbálkozások azonban sikertelenek maradtak. A császári hatóságok az ellenállás résztvevőit kivégezték vagy súlyos börtönbüntetésre ítélték.
■Vitassátok meg, hogy Ferenc József megölése javított volna-e Magyarország helyzetén!
Libényi János sikertelen merénylete Ferenc József ellen Bécsben. A magyar szabólegény csak megsebesíteni tudta az uralkodót. Tettéért 1853-ban kivégezték. ■ Nézz utána, hogy a Bécsben ma is látható Fogadalmi templom (Votivkirche) hogyan kapcsolódik Libényi tettéhez!
1 A cigányzene
A kor elterjedt, nemzetinek tartott zenéje a cigányzene volt. A szabadságharc idején a legtöbb honvédzászlóaljnak megvolt a maga cigányzenekara, amely a harcban lelkesítette a honvédeket. A szabadságharc bukása után a cigány zenészek muzsikája is ébren tartotta a nemzeti büszkeséget. Egy-egy mulatság, ahol cigány zenészek játszottak, tüntetésszámba ment a magyar szabadság mellett.
2 Mit javasolt Kossuth?
„A magyar nemzet szabadságra vágyik inkább, mint a hódítók dicsőségére. Én hát mint magyar, ismerve nemzetem jellemét s osztozva benne, én hazám jövendőjét nem a hatalomban, hanem a szabadságban keresem. […] Én azt hiszem, hogy a rendnek nincs erősebb biztosítéka, mint a megelégedés, mely csak szabadság alapján lehetséges. […] Én azt óhajtom, hogy úgy az ember-jogok, mint a politicai szabadság minden csorbítás ellen biztonságban legyenek.
[…] …azon meggyőződésben vagyok, […] ha nemzetem azt hinné, hogy akár saját biztonsága, akár a népek sorsának solidaritása tekintetéből még bővebb biztosítékok kívánatosak, azokat a szomszéd nemzetekkeli szövetség eszméjében találandja fel. Azt hiszem, ezen eszmének van jövendője. Mert csak ezáltal lehet a kisebb nemzetek függetlenségét egyrészről elnyelés, másrészről a nagyobb nemzetek túlsúlya ellen biztosítani.”
(Kossuth Lajos: Javaslat Magyarország jövő politicai szervezetét illetőleg, tekintettel a nemzetiségi kérdés megoldására, 1851)
■Melyik politikai eszme alapján képzelte el Kossuth az ország jövőjét?
■Hogyan törekedett volna a nemzetiségi konfliktusok megoldására?
A társadalom egyes csoportjai a fegyveres szervezkedések helyett az ellenállás békésebb formáit választották. Sokak számára Deák Ferenc magatartása vált követendő példává. Deák ugyanis visszautasított mindenféle együttműködést a császári hatalommal. A nyílt szembefordulás helyett a magánéletbe való visszavonulást, a közéleti tétlenséget, a paszszív ellenállást választotta. Voltak, akik nem vállaltak állami hivatalt, és sokan megtagadták az állami adófizetést is. Divatba jött a Kossuthra emlékeztető körszakáll, illetve a magyaros ruházat viselése. Titokban terjesztették és énekelték a különböző szabadságharcos dalokat és a Kossuth-nótákat. 1 A szépirodalmi és a képzőművészeti alkotásokban, ha rejtetten is, de ugyancsak megjelent a levert szabadságharc fájdalma és a zsarnokság elutasítása.
■Sorold fel az ellenállás különböző módjait!
Kossuth Lajos ünnepélyes fogadtatása New Yorkban 1851-ben. Kossuth azért utazott az Amerikai Egyesült Államokba, hogy több száz lelkesítő beszédével pénzt gyűjtsön egy újabb magyar szabadságharc megindításához. ■ Vajon miért fogadták ilyen lelkesedéssel a távoli Magyarországról érkezett politikust?
Kossuth Lajos és az emigráció
A világosi fegyverletétel utáni hetekben a megtorlás elől számos politikus, honvédkatona és katonatiszt menekült az Oszmán Birodalom területére. A kialakuló emigrációs csoportok Kossuth Lajost tekintették vezetőjüknek, aki egy újabb szabadságharc kirobbantását akarta elérni. 2
Kossuth a megfelelő nemzetközi helyzetre várt, ugyanis nem kívánta felelőtlen módon kedvezőtlen külpolitikai körülmények között kockázatos akcióba sodorni az országot. Bár Ferenc József több kellemetlen külpolitikai kudarcot is elszenvedett a korszakban, de a Habsburg-ellenes harchoz mégsem lett volna elegendő külső támogatás. 1859-ben a Habsburg Birodalom hadserege súlyos vereséget szenvedett Észak-Itáliában, a solferinói csatában az olasz egységért küzdő Szárd Királyság és a vele szövetséges francia csapatoktól. A vereség nyomán területet vesztett a birodalom (Lombardia), de a győztesek nem folytatták az előrenyomulásukat Bécs felé. Ugyanakkor az emigráció folyamatos nyomás alatt tartotta az uralkodót, ezzel óhatatlanul is hozzájárulva ahhoz, hogy egy idő után engedjen az önkényuralomból.
Deák Ferenc szerepe
Deák Ferenc az egyetlen olyan, a reformkorban és 1848-ban is fontos szerepet játszó politikus volt, aki Magyarországon szerepet vállalt. Gondoljunk csak bele: Batthyányt kivégezték, Széchenyi idegösszeomlása után szanatóriumba került, Kossuth emigrált. Deák 1848 szeptemberében, a fegyveres harc kezdete előtt lemondott, így őt nem érintette a megtorlás. Ilyen módon páratlan tekintélyt élvezett a magyar társadalom szemében. A szabadságharc leverését követően látszólag visszavonult az aktív közéletből, és többen ezt passzív ellenállásként értelmezték. Deák valójában nem hirdetett ilyen jellegű mozgalmat, de magatartása mégis példát mutatott sokaknak. 3 A birtokai eladásáért kapott pénzből élete végéig egy pesti szállodába költözött. Itteni lakosztálya vált a magyar politikai élet legfontosabb központjává.
■Mi a véleményed Deák magatartásáról?
Ferenc József császárt a katonai vereség és a folyamatos magyarországi politikai válság arra késztette, hogy változtasson önkényuralmán. Hosszú idő után 1861-ben összehívta a magyar országgyűlést. Az országot érintő legfontosabb ügyekben azonban továbbra is az uralkodó kívánt dönteni. A magyar országgyűlés azonban, Deák vezetésével visszautasította ezt, és ragaszkodott az 1848-as törvények teljes körű helyreállításához („Nem engedünk a ’48-ból!”). Ferenc József ezért feloszlatta az országgyűlést, és egy időre visszatért az önkényuralmi kormányzáshoz.
■„Nem engedünk a ’48-ból!” – Mit jelent ez a mondás?
Széchenyi István név nélkül, német nyelven megjelentetett írásában gúnyos hangnemben bírálta a Bach-rendszert. Széchenyi 1860-ban bekövetkezett váratlan és tragikus halála megrázta a magyar közvéleményt; temetésén több ezren vettek részt. ■ Nézz utána, hogy mi történt Széchenyivel 1848 szeptembere után! Mit gondolsz, hogy miért nem a Habsburg Birodalom területén nyomtatta ki munkáját, és miért német nyelven írt?
3 Mit válaszolt a „haza bölcse”?
Deák 1850-ben így utasította vissza a császár igazságügyi miniszterének a felkérését: „A közelmúlt idők gyászos eseményei után oly állapotok között, melyek még jelenleg is uralkodnak, lehetetlenség, hogy én nyilvános ügyekben közreműködhessek.” Levele az újságok révén hamar nyilvánosságra került. Deák azonban a magánéletben egyáltalán nem maradt tétlen, lakhelyén rendszeresen fogadta politikustársait, hogy megvitassák az ország ügyeit, és részt vett több egyesület munkájában is.
■Vitassátok meg Deák Ferenc magatartását!
Az Osztrák–Magyar Monarchia 1910-ben ■ Figyeld meg a térképen, milyen részekből állt a Habsburg Birodalom!
4 A Habsburg Birodalom újabb katonai veresége
Itáliához hasonlóan a németek által lakott területek is sok kis államra tagolódtak. Ezen államok közül a 19. század közepére katonai erejénél és gazdasági fejlettségénél fogva Poroszország emelkedett ki, amely vezető szerepet vállalt a német területek egyesítésében. A háború elkerülhetetlen volt Ferenc József államával. A porosz–osztrák háború valódi tétje az volt, hogy Poroszország vagy Ausztria vezetésével valósul-e meg a német nép egyesítése. 1866-ban az Osztrák Császárság döntő vereséget szenvedett, így a hatalmi vetélkedés Poroszország javára dőlt el.
■Hány év telt el a solferinói vereség óta?
■Milyen következményekkel járt az újabb katonai vereség?
A megegyezés okai
Az 1860-as évek közepén az uralkodó közvetítők útján kifejezte tárgyalási szándékát Deák Ferencnek. Deák célja az ország szabadságának és belső önállóságának minél szélesebb körű biztosítása volt. Ugyanakkor azt is megértette, hogy a teljes függetlenség elérésének nincsenek meg a külpolitikai feltételei. Így elfogadta, hogy az uralkodóval kompromisszumot kell kötni: azaz Magyarországnak meg kell maradnia a Habsburg Birodalom keretei között, az uralkodótól cserébe viszont elvárták az országnak biztosított legszélesebb önállóságot. Ferenc József birodalmát biztos belső alapokra kívánta helyezni, hogy megőrizhesse nagyhatalmi állását. Erre kényszerítette újabb külpolitikai kudarca, de az általa is érzékelt magyarországi ellenállás is, így elfogadta Deák ajánlatát. 4
A kiegyezés megkötése és a koronázás
Az uralkodó hamarosan újra összehívta az országgyűlést, amelyen Deák Ferenc nagy támogatottságot tudott szerezni programja megvalósításához. 1867-ben megalakult a harmadik felelős magyar kormány, amelynek miniszterelnöke gróf Andrássy Gyula lett. 5 A magyar országgyűlés törvényekbe foglalta a kiegyezést. Visszaállították az 1848. áprilisi törvények jelentős részét, és sor került Ferenc József magyar királlyá koronázására. Ez alkalomból az uralkodó amnesztiát adott a politikai okokból börtönbe vetettek vagy külföldre űzöttek számára. Az 1867-ben megkötött egyezséget összefoglalóan kiegyezésnek nevezzük (a közhiedelemmel szemben azonban nem Ausztriával egyezett ki Magyarország, hanem az uralkodóval). A kiegyezés eredményeként megalakult két központú államot pedig Osztrák-Magyar Monarchiának nevezték el, kifejezve, hogy két, jogilag egyen rangú állam szövetsége jött létre.
■Miben engedett az uralkodó?
Andrássy Gyula gróf
Az uralkodó koronázása szemkápráztató külsőségek között zajlott, egy napra visszatért Budára a középkor. Hosszú évszázadok után először nem Pozsonyban koronázták a királyt, az ünnepség minden pillanatát megtervezték. Hajnali négy órakor (ne feledjük, júniusban ekkor kezd világosodni) a várost a Citadella eldördülő ágyúi ébresztették, és reggel hét órakor indult a koronázási menet. A szertartás csúcsa, maga a koronázás, a Mátyás-templomban zajlott. Itt az esztergomi érsek és a miniszterelnök helyezték a koronát a király fejére. A szentmise során Liszt Ferenc világhíres zeneszerző külön erre az alkalomra írt Koronázási miséje csendült fel. Később a király az összes pest-budai templom harangzúgása mellett átvonult Pestre, a Lánchíd hídfőjénél elhelyezett – külön e célból az összes vármegyéből érkezett földből épült – koronázási dombra felvágtatva a négy égtáj felé vágott kardjával, jelezve, hogy megvédi az országot. A napot a koronázási lakoma zárta a királyi várban, valamint a nép számára ökörsütés. Az ünnepségnek egy nagy hiányzója akadt: Deák Ferenc. A „haza bölcse” szállodai lakosztályában maradt, jelezve, hogy a kiegyezéssel nem a legvágyottabb megoldást sikerült elérni, hanem csak az adott feltételek között elérhető legjobbat.
5 Az akasztófa árnyékából a miniszterelnöki székbe
Andrássy Gyulát a szabadságharcban játszott szerepéért 1849 után halálra ítélték, de külföldön menedéket talált. A fiatal grófot a párizsi szalonokban „szép akasztottnak” nevezték. Hazatérése után Deák munkatársaként meghatározó szerepe volt a kiegyezés megkötésében. 1867-ben az esztergomi érsekkel közösen ő helyezte a koronát Ferenc József fejére. Magyar miniszterelnök lett, utána pedig nyolc évig a Monarchia külügyminisztere volt.
■Nézz utána az interneten, hogy Budapest melyik terén áll Andrássy Gyula lovas szobra!
ÖSSZEFOGLALÓ KÉRDÉSEK ÉS FELADATOK
■Sorold fel, melyek voltak a császári önkényuralom legfontosabb intézkedései Magyarországon!
■Mutasd be Kossuth Lajos emigrációban folytatott tevékenységét!
■Sorold fel, milyen okok vezettek a kiegyezési tárgyalások megindulásához!
■Gyűjts érveket és ellenérveket a kiegyezésről!
■Értékeld Deák Ferencként a kiegyezést! Megvalósult-e az általad kitűzött cél? Indokold is meg a válaszodat!
ÖSSZEFOGLALÓ VÁZLATOKAz önkényuralom korszaka.Az ellenállás formái.Kossuth Lajos és az emigráció.Deák Ferenc és a passzív ellenállás.A Habsburg Birodalom katonai kudarcai.
1867. A kiegyezés éve.