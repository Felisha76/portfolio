7. Az erdők globális környezeti problémái

images

Mitől pusztulnak a tajga fenyvesei?

Az előző leckékben láthattuk, hogy Földünk erdői milyen nagy hatással vannak bolygónk természetes működésére. Az emberi tevékenység azonban sajnos szinte minden éghajlati övben pusztítja ezeket az élőhelyeket. Ez nemcsak a növény- és állatfajok fennmaradását veszélyezteti, hanem az ember saját jövőjét is bizonytalanná teszi. Ebben a leckében sorra vesszük azokat a legfontosabb emberi tevékenységeket és más veszélyforrásokat, amelyek az utóbbi évtizedekben a legtöbb erdőterület pusztulásához vezettek világszerte.

Erdőirtás

Az erdőirtás elsősorban a trópusi esőerdőket érintő globális környezeti probléma (1. ábra). Az Egyenlítőhöz közeli területeken élő emberek száma az utóbbi évtizedekben ugrásszerűen megnőtt. Ennyi ember élelemmel történő ellátásához, településeik növeléséhez nagy területekre van szükség. A szükséges földterületeket az itt élő nagyon szegény lakosság a trópusi esőerdőtől veszi el. Kisebb-nagyobb területek felégetésével jutnak termőföldhöz, ahol meg tudják termelni a családjuk számára szükséges táplálékot. Emellett nagy területek kerülnek kiirtásra a trópusi haszonnövények (pl. kókuszpálma, kakaó, fűszerek, takarmánynövények) termesztése és a hús iránti globális kereslet miatt is. A megtermelt növények nagy részét nem helyben használják fel, hanem a Föld gazdagabb országaiba szállítják.

images

1. Erdőirtás a trópusokon

Erdőtüzek

Az erdőtüzek időnkénti fellobbanása természetes folyamat, és szükséges is az erdők megújulásához, egészséges fejlődéséhez. Napjainkban azonban a globális éghajlatváltozás okozta forró nyarak, illetve az emberi gondatlanság miatt hatalmas erdőterületek kapnak lángra évről évre (2. ábra). A tűzben elpusztul az élővilág, sok esetben az emberi települések is. A veszély elmúltával ezek az élőhelyek részben újra erdősödnek. Ez azonban hosszú időbe telik, és az eredeti fajgazdagságuk már szinte soha nem áll helyre.

images

Hazánk erdeiben szerencsére nem túl gyakoriak a nagy kiterjedésű, pusztító erdőtüzek, de néha sajnos az emberi hanyagság és felelőtlenség miatt mégis fellobbannak. Elkerülésükre a hosszan tartó száraz időszakokban egyes területeken vagy akár az egész országban tűzgyújtási tilalmat szoktak elrendelni. Ekkor az erdőkben és 200 méteres körzetükben még a kijelölt tűzrakó helyeken is tilos tüzet gyújtani. Aki megszegi a rendeletet, bírsággal sújtható.

images

2. Erdőtűz

Légszennyezés

Az egyre fokozódó emberi tevékenység hatására egyre jobban nő a légszennyezés. A gyárak, a közlekedési eszközök és a lakosság által kibocsátott káros anyagok a településekről több ezer kilométerre is eljuthatnak a légáramlásokkal, károsítva az ottani erdőket. A szén elégetéséből és az autók kipufogógázából a levegőbe kerülő anyagok a levegő nedvességtartalmát savas kémhatásúvá változtatják. Ez a savas anyag csapadék formájában visszajut a felszínre és károsítja a növényzetet, a talajt, a vizeket, de még a városi épületeket, szobrokat is. Az így kialakult savas esőre a fenyőfélék kifejezetten érzékenyek, egész erdők pusztulnak el tőle (3. ábra).

images

3. Savas eső hatására elpusztult fenyves

Fertőzések

Csakúgy, mint az embereket, időnként a növényeket is megtámadhatják különböző kórokozók.

Ezek a fák esetében legtöbbször gombák és rovarok. Részben belülről emésztik fel a fákat, részben lerágják a levélzetet, és akár egész erdőrészeket elpusztíthatnak.

images

Az elmúlt években hazánkban a kőrisfákat egy agresszív gombás fertőzés támadta meg, amely a fák halálát és kidőlését okozza. Sok kutató attól tart, hogy hosszú távon akár teljesen eltűnhet Magyarországról ez a fa.

Vannak olyan kártevők is, amelyek csak egyetlen növény állományában végeznek pusztítást. Hazai erdeinkben 2004-ben a gyapjaslepke hernyója okozott hatalmas károkat, főleg a Balaton-felvidék erdőinek, gyümölcsöseinek leveleit rágta le (4. ábra).

images

4. Gyapjaslepke pusztítása

images RÖVID ÖSSZEFOGLALÁS

Az erdőket világszerte számos veszély fenyegeti. Ezek közül a legnagyobb területet az erdőirtás érinti, amely az élővilág pusztulása mellett az ember fennmaradását is veszélyezteti.

Az éghajlat melegedésével és a csapadékmennyiség csökkenésével sok helyen keletkeznek erdőtüzek is.

A légszennyezés következtében kialakuló savas esők elsősorban a fenyveseket pusztítják már évtizedek óta.

A gombák vagy rovarok okozta fertőzések hazánk lombos erdőit is veszélyeztetik.

images ÚJ FOGALMAK

erdőirtás, erdőtűz, savas eső