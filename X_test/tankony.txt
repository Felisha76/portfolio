5. Távoli tájak fátlan életközösségei

images

Mi a különbség a sztyepp, a préri és a pampa között?

A hazai rétekhez, füves pusztákhoz hasonló fátlan társulások nem csak Eurázsia mérsékelt övezetében fordulnak elő. Találkozhatunk velük Észak- és Dél-Amerika hasonló éghajlati adottságú területein is. A forró övezetben is van olyan társulás, ahol a lágyszárúak uralkodnak, de ennek kialakulása némileg különbözik a mérsékelt övezeti élőhelyétől.

images

1. Kontinentális területek klímadiagramja

A mérsékelt övi füves puszták

A mérsékelt övezetben a csapadék mennyiségét elsődlegesen az óceánoktól való távolság határozza meg.

Az óceánoktól távolodva a kontinens belseje felé egyre kevesebb nedves légtömeg jut el. A csapadék éves mennyisége ezért ezeken a területeken 500 mm körül mozog, sőt néhol a 200-300 mm-t sem éri el.

Az óceántól való távolság másik következménye, hogy csökken az óceán hőmérséklet-kiegyenlítő hatása, és nő az éves közepes hőingás. A kontinensek belsejében így a tél hideg, a nyár pedig forró, gyakran aszályos (1. ábra). Olvasd le a fenti diagramról a kontinentális területek hőmérséklet- és csapadékeloszlását!

A kontinens belseje felé haladva a csökkenő csapadékmennyiség már nem elegendő a lombhullató erdők kialakulásához. Ennek következtében egyre ritkásabbak az erdővel borított területek, helyüket füves puszták veszik át.

images

2. Sztyepprét Közép-Ázsiában

Ahol az éves csapadék 500 mm körül mozog, a füves pusztát még erdőfoltok mozaikjai borítják. 300-400 mm csapadékmennyiségnél azonban ezek is eltűnnek és csak a lágy szárú vegetáció marad. Ezt az élőhelyet Eurázsiában erdős sztyeppnek, illetve sztyeppnek nevezik. Ennek észak-amerikai megfelelője a préri, Dél-Amerikában pedig a pampa.

Kontinensenként más-más élőlények élnek ezeken az élőhelyeken, de az életközösségek szerepe ugyanaz minden kontinensen (2. ábra).

Eurázsiában a füves puszták nyugatról kelet felé haladva Magyarországon jelennek meg először (3. ábra). Hazánktól nyugatra ez a társulástípus nem jellemző. A sztyeppre használt puszta szót más európai nyelvekben is használják erre az életközösségre.

A füves puszták területe világszerte jelentősen csökkent. Ennek oka, hogy kitűnő talajadottságaik miatt a sztyeppterületek kiválóan alkalmasak növénytermesztésre, így az elmúlt évszázadokban szántófölddé alakították őket, ahol gabonaféléket, kukoricát és a haszonállatok etetésére takarmánynövényeket termesztenek (4. ábra). A füves puszták eredeti növény- és állatvilága ma már nagyrészt csak a nemzeti parkok védett területein látható.

images

3. Hortobágyi puszta

images

4. Kukoricatábla

Füves szavanna

A forró övezetben is kialakult füves élőhelyhez kötődő életközösség. A fásszárúak hiányát ebben az esetben is a kevés, 300-500 mm éves csapadékmennyiség okozza. Ebben az övezetben azonban nem az óceánoktól a kontinensek belseje felé, hanem az Egyenlítőtől a térítők felé csökken a csapadék mennyisége (5. ábra).

Azt a területet, ahol nagyrészt lágyszárúakból álló füves területek váltják fel a fás társulásokat, füves szavannának nevezzük. A szavanna életközössége Afrikában tanulmányozható a legjobban.

A szavanna életközössége fény- és melegkedvelő élőlényekből áll (6. ábra). Ahogy közeledünk a térítők felé, a csökkenő csapadékmennyiséggel megjelennek a szárazságtűrő növények és állatok is.

images

5. A füves szavanna éghajlati diagramja

images

6. Füves szavanna Afrikában

images

A fásszárúak közül a füves szavannán csak a majomkenyérfák élnek meg. Nevüket hosszúkás termésükről kapták, amit a majmok előszeretettel fogyasztanak. Igen hosszú életű növények, nem ritkák a 300 éves példányok sem.

images RÖVID ÖSSZEFOGLALÁS

Lágyszárúakból álló füves életközösségeket hazánktól távolabbi vidékeken is találunk.

A mérsékelt övezetben ezek az óceánoktól távol, a csökkenő csapadékmennyiség miatt a kontinensek belsejében alakulnak ki. Eurázsiában sztyepp, Észak-Amerikában préri, Dél-Amerikában pampa az elnevezésük.

A forró övezetben a térítők felé csökkenő csapadékmennyiség miatt füves szavannák alakulnak ki.

images ÚJ FOGALMAK

sztyepp, préri, pampa, füves szavanna

images
