7. A vizek természeti-környezeti problémái

images

Miért száradt ki az Aral-tó egy része?

Napjaink legfontosabb világméretű problémái közé tartoznak a víz mennyiségével és minőségével kapcsolatos gondok.

A mennyiségi problémák közül az áradásokról már korábban tanultál. A Föld sok más részén ennek ellentéte, a vízhiány jelent eddig megoldatlan feladatokat.

A víz minőségi kérdései közé tartoznak a különböző forrásokból származó szennyezések. A szennyezett víz lakhatatlanná tesz számos vízi élőhelyet és sok faj pusztulásáért is felelős. Sok helyen az emberek sem jutnak egészséges és elegendő mennyiségű ivóvízhez, ami komoly egészségügyi problémákat okozhat, sőt, akár háborúkat is kirobbanthat.

A vízhiány és következményei

Egy terület hasznosítható édesvízkészletét elsősorban az éghajlati adottságok határozzák meg.

Földünk legszárazabb területei a térítők mentén található sivatagok. Bizonyos pontjaikon akár évek telhetnek el egyetlen csepp csapadék nélkül. Szintén nagyon kevés csapadék hullik a kontinensek belső, elzárt medencéiben, illetve a sarkvidékeken.

A sivatagi területeken időszakos vízfolyások és tavak találhatók, amelyek nem tudnak elegendő vizet biztosítani az itt élő, egyre növekvő számú népességnek. A vízkészletet csökkenti a növénytermesztés és az állattartás (1. ábra). A gazdaságok elegendő vízzel történő ellátásához sokszor elterelik a vízfolyásokat, így a folyók alsó folyásán élők nem jutnak megfelelő mennyiségű vízhez. Ez nem csak vízhiányhoz, hanem gyakran háborúkhoz is vezet.

images

1. Öntözött sivatagi farm

images

A Közép-Ázsiában található Aral-tó az 1960-as években még a Föld negyedik legnagyobb tava volt. A területen folyó egyre nagyobb mértékű mezőgazdasági termelés miatt a tavat tápláló Szir-darja és Amu-darja vizét egyre nagyobb mértékben használták öntözésre. Mivel a folyók egyre kevesebb vizet szállítottak az Aral-tóba, a tó elkezdett kiszáradni. 1997-re eredeti területének 10%-ára csökkent és négy kisebb tóra szakadt. 2014-ben az egykor hatalmas tó keleti része teljesen kiszáradt, területén sivatag alakult ki (2. ábra).

images

2. Hajóroncs az egykori tómederben

A vizek elszennyezése

A Föld sok területén nem a felhasználható édesvíz mennyisége, hanem minősége okoz problémát. Hiába van ugyanis mindenki számára elegendő vízkészlet, ha az szennyezett és fogyasztásra, felhasználásra alkalmatlan. A vízszennyező anyagok nagyon sokféle forrásból származhatnak, de a folyók, tavak és felszín alatti vizek elszennyezéséért elsődlegesen a gazdasági termelés a felelős.

images

3. Vízvirágzás

A mezőgazdaságban túlzott mértékben használt növényvédőszerek és a talaj termőképességét növelő műtrágyák a csapadékkal kimosódnak a talajból. Bekerülnek az élővizekbe és az ott élő állatok szervezetébe, ami gyakran a pusztulásukat okozza. A vízbe bejutó műtrágya tápanyagot biztosít a vízi növényzet számára, ami a növényzet gyors elszaporodását, úgynevezett vízvirágzást okoz (3. ábra).

Az elszaporodó növényzet egy idő után pusztulni kezd és a lebomlása során lejátszódó folyamatok csökkentik a vizek oxigéntartalmát. Később megnő az élőlények anyagcseréjéből származó mérgező anyagok mennyisége is. A folyamat végeredményeként az élővilág gyors pusztulásnak indul. A jelenség kialakulását a szennyvizek tisztításával, csatornázással, észszerű műtrágyázással lehet megelőzni.

A vizek jelentős szennyezői a gyárak is. Egyes ipari üzemek úgy rontják a vizek minőségét, hogy a folyókból, tavakból kiemelt vizet a termékek gyártása során felhasználják, elszennyezik, majd tisztítás nélkül visszaengedik az élővizekbe. A gyárak és erőművek a vizeket gyakran nem csak mérgező anyagokkal szennyezik, hanem úgy is, hogy a természetesnél jóval nagyobb hőmérsékletű vizet engednek vissza a folyókba, tavakba, és ezzel károsítják azok élővilágát. Ezt a szennyezést hőszennyezésnek nevezzük.

A tengereken, óceánokon a sérült olajszállító tankerhajók okoznak óriási károkat (4. ábra), mert kőolaj és kőolaj-származékok kerülnek vízbe. Az olaj a víz felszínén úszik, így elzárja a napfényt és gátolja a vízben élő élőlények gázcseréjét. Tengeri madarak sokasága pusztulhat el, ha az olaj rátapad a tollukra és megakadályozza a mozgásukat.

A gazdaságnál kisebb mértékben ugyan, de a lakosság is szennyezi a vizeket. A mosáshoz, mosogatáshoz, fürdéshez, WC öblítéshez otthon elhasznált vizet házi szennyvíznek nevezzük.

A víz közös kincsünk, takarékoskodjunk vele, vigyázzunk rá!

images

4. Tengeri olajszennyezés

images RÖVID ÖSSZEFOGLALÁS

A Föld globális problémái közé tartoznak a víz mennyiségével és minőségével kapcsolatos kérdések.

A túl sok víz miatt kialakuló pusztító áradások ugyanúgy emberéleteket követelnek, mint a vízhiány.

A vizek minőségét a vízszennyezés veszélyezteti, amelyet elsősorban a mezőgazdaság és az ipar okoz. Ennél kisebb mértékű a lakossági vízszennyezés. A vízszennyezés ésszerű gazdálkodással, szennyvíztisztítással és takarékoskodással orvosolható.

images ÚJ FOGALMAK

vízhiány, vízszennyezés, vízvirágzás, házi szennyvíz

images

1.Melyek Földünk legszárazabb vidékei?

2.Milyen következményekkel jár a vízhiány?

3.Keresd meg az atlaszodban az Aral-tavat! Interneten keress képeket arról, hogy mennyit változott a területe néhány évtized alatt!

4.Melyek a leginkább vízszennyező gazdasági ágazatok?

5.Keress az interneten a tengerek olajszennyezéséről szóló híreket!

6.Mit tehetsz a mindennapokban a vízszennyezés csökkentéséért?