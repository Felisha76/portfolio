VII. A rétek és mezők élővilága

Utazásaink során, az autóban ülve a legtöbbször füves vidékek és szántóföldek mellett haladunk el. Gyakran hajlamosak vagyunk ezeket az élőhelyeket unalmasnak tartani, ahol a füvön vagy a gabonaféléken kívül nem él semmi. Ebben a fejezetben azt igyekszünk megmutatni nektek, hogy a hazánkra is nagyon jellemző füves puszták életközössége legalább annyira gazdag és érdekes, mint az erdei élőhelyeké.

A fűféléken kívül számos igen szép, védett virág, gyógynövény és a pusztai élethez alkalmazkodott állat él ezeken a területeken. Azért is büszkék lehetünk, mert ehhez hasonló füves élőhelyekkel Nyugat-Európában nem találkozhatunk, ezek az Atlanti-óceántól távolodva a csökkenő éves csapadékmennyisséggel hazánkban jelennek meg először.

A mérsékelt övezeten kívül a forró övezeti füves szavannán találkozhatunk még főképp lágyszárúakból álló életközösségekkel. Ezek kialakulását is a kevés éves csapadék tette lehetővé. Ennek ellenére élőviláguk igen gazdag, itt élnek a természetfilmekből is ismert zebrák, zsiráfok és számos ragadozó macskaféle is.

A füves élőhelyek sajnos világszerte veszélyeztetettek, eredeti formájukban sok esetben már csak védett területeken láthatjuk őket. Ennek okaira is keressük a választ ebben a fejezetben.

1. A rétek és mezők életközössége

images

Mi a különbség a rét és a mező között?

Az erdei életközösségek mellett hazánk meghatározó élőhelyei a rétek és a mezők.

Ezek a társulások elsősorban az alföldi és dombvidéki tájainkra jellemzőek, de találkozhatunk velük hegyvidéki kirándulásaink alkalmával is.

Az erdőkkel összehasonlítva teljesen más ezeknek az élőhelyeknek a képe. Ennek oka az eltérő környezeti tényezőkben keresendő. A réteket és mezőket sokkal több napsugárzás éri, így több fényhez jutnak, mint az erdők aljnövényzete. Ugyanakkor ezek a területek a szélnek is jobban kitettek, ezért az itt élő növények nem nőnek olyan magasra, mint az erdő fái.

Rét vagy mező?

Bár a hétköznapi életben sokszor használjuk a két szót szinonimaként, mégis más-más területekről van szó.

A rétek többnyire természetes úton kialakult élőhelyek, ahol a növényzet emberi beavatkozás nélkül vagy minimális emberi beavatkozással fejlődik (1. ábra). Főleg a régebbi korokban használták legeltetésre és kaszálásra. A réteken nagyon sok növény és állat alkot életközösséget.

images

1. Hegyvidéki rét a Bükkben

A mezők vagy más néven szántóföldek a növénytermesztés színterei. Ezeken a területeken az ember határozza meg, hogy mi teremjen. Hazánkban főleg gabonanövényeket (pl. búza, árpa, rozs), kukoricát vagy egyéb, az élelmiszertermelésben, illetve az iparban fontos növényeket termesztenek itt. A mezőkön sokkal kevesebb élőlény él, gyakori, hogy csak egy-két növény fordul elő.

A rétek típusai

A földrajzi elhelyezkedés és egyéb környezeti tényezők hatása alapján többféle rét létezik. Ezeket első pillantásra eltérő növényzetük alapján tudjuk elkülöníteni egymástól. Minden rétre jellemző azonban, hogy csak elszórtan, foltokban találunk rajtuk fákat és cserjéket. Uralkodó növényzetük a fűfélék és egyéb lágyszárúak.

Jó vízellátottságú területeken nedves rétekkel (2. ábra) találkozunk, míg az Alföld szárazabb területein a száraz rétek lesznek a meghatározóak.

images

2. Nedves rét

A talajadottságok is befolyásolják a rétek élővilágát. Teljesen más növények népesítik be a homokfelszíneken kialakult homoki gyepeket, mint a finom szemcsés löszön létrejött löszgyepeket. Hazánk bizonyos alföldi tájain különleges növényzetet figyelhetünk meg a sós felszínű szikes réteken.

A rétek egy része természetes úton, a környezeti tényezők révén alakult ki. Füves életközösségek azonban emberi tevékenység révén is létrejöhetnek. A hegyvidéki legelőket és kaszálóréteket az évszázados állattartás hozta létre. Amennyiben ezeken a területeken elmarad a rendszeres legeltetés és a kaszálás, néhány év alatt beerdősülnek.

images

3. Búzatábla az Alföldön

Mezők

Az alföldi tájakon a természetes életközösségek helyét ma már nagyrészt mezők foglalják el. A honfoglalás kora óta az egyre növekvő népesség élelmiszerigénye miatt sok rétet feltörtek és szántófölddé alakítottak a Kárpát-medencében (3. ábra).

A rétek alatt hosszú idő során kialakult, kiváló minőségű talajokon sokféle növény termesztése indult meg. Ezek közül termőterületük nagyságával kiemelkednek a gabonanövények. Gabonaféle többek között a búza, a rozs, az árpa és a zab. Közös jellemzőjük, hogy mindannyian a pázsitfűfélék családjába tartoznak és magas keményítőtartalmú, lisztes szemtermésük van (4. ábra).

A búza alapvető felhasználási módja, hogy magját a malomipar lisztté őrli, ebből kenyér és tésztafélék készülnek. Az állattenyésztés számára nélkülözhetetlen abraktakarmány.

A kukorica- és napraforgótáblák is hozzátartoznak a hazai sík- és dombvidéki tájhoz. Mindkét növény őshazája Közép-Amerika. A merev, hengeres szárú növények két méter magasra is megnőhetnek. A kukoricát emberi fogyasztásra és állatok takarmányozására egyaránt termesztik. A napraforgó olajban gazdag magjából étolaj állítható elő.

images

4. Búzakalász a szemterméssel

images RÖVID ÖSSZEFOGLALÁS

Hazánk jellemző fátlan élőhelyei a rétek és a mezők.

Növényzetüket fűfélék és egyéb lágyszárúak alkotják.

A rétek növényzete nagyrészt emberi beavatkozás nélkül alakult ki, de a régebbi korokban a legeltetés és a kaszálás színterei voltak.

A mezőket, szántóföldeket az ember már régóta növénytermesztésre használja. A legfontosabb szántóföldi növények a gabonafélék, a takarmánynövények és az iparban hasznosítható növények.

images ÚJ FOGALMAK

rét, mező, szántóföld, gabonanövény, szemtermés

