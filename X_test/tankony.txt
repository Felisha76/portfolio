Szerelem a költészetben

A népdal mint lírai alkotás

A költészet a nép ajkán keletkezett. A régi emberek énekeltek, ringatták gyermekeiket, dallal könnyítették munkájukat és siratóénekkel búcsúztatták szeretteiket. Mesékkel magyarázták világukat, példázatos történetekkel tanították gyermekeiket. Ezeket a műveket nem jegyezték le, szájhagyomány útján terjedtek, szerzőiket éppen ezért nem ismerjük. Ezeket a műveket az utókor megkülönböztette: népmesék, népmondák, népballadák, népdalok. Később gyűjtők jegyezték le ezeket.

Illyés Gyula költő, író, drámaíró, műfordító, lapszerkesztő és nem utolsósorban mesegyűjtő volt. A Hetvenhét magyar népmese Utószavában így írt: Ahogy a zenész a népdalhoz, melyet feldolgoz, olyasféleképp nyúltam én ezekhez a népmesékhez. (…) Nem megváltoztatni – ellenkezőleg, lényegükben megerősíteni akartam őket. (…) A magam képzelete s ízlése szerint nem tettem többet hozzájuk, mint amennyihez a magyar nép egy tagjaként van jogom. Célom az volt, úgy hangozzanak, mintha az eddigi, mondjuk, száz elmesélőjük után még egy százegyedik is előállna; de az is a népből.

A fenti idézetben már olvashatjátok: a zenész a népdalhoz, ezzel el is érkeztünk líra műneméhez. Mondhatjuk tehát, hogy sok olyan népköltészeti alkotást ismertek, amely a líra műnemébe tartozik, hiszen számtalan népdalt ismerünk mindannyian.

A népdal Bartók Béla szerint az, amit sokan és sokáig énekelnek. Kodály Zoltán pedig azt mondja, fontos az, amit a nép énekel. A népdal énekelt költemény, amely főleg a parasztság körében volt jellemző. A szájhagyományokban él tovább, minden éneklője hozzátehet valamit vagy alakíthatja szövegét, dallamát, azaz állandó változáson megy keresztül.

image

Kodály Zoltán

image

Bartók Béla

A népdalokban – ahogyan más költői művekben – gyakori az ismétlés. Ismételnek szavakat, de van, hogy egész sorokat is.

Nagy költőink gyakorta merítenek ihletet a népdalok világából, teszik ezt különösen gyakorta, ha a szerelem érzését jelenítik meg.

A Vargáék ablakja image

image

Ej, haj, gyöngyvirág

Ej, haj, gyöngyvirág,

teljes szekfű, szarkaláb,

bimbós majoranna.

Ha kertedbe mehetnék,

piros rózsát szedhetnék,

szívem megújulna.

Ej, haj, gyöngyvirág,

teljes szegfű, szarkaláb,

levendulavirág!

Ha kertedbe mehetnék,

és ott kertész lehetnék,

mindjárt meggyógyulnék!

Pálóczi Horváth Ádám Ó és Uj, mintegy Ötödfélszáz énekek, ki magam csinálmánya, ki másé című dalgyűjteménye

Kérdések, feladatok image

1.Idézzétek fel, amit énekórán tanultatok a népdalokról!

2.Milyen alkalmakkor, milyen munkák közben énekeltek az emberek régen?

3.Fogalmazzátok meg, hogy a fenti két népdalhoz milyen emberi érzés köthető!

________________

1szentegyház: templom

2oltár: áldozati építmény egy templomban, amelyen, illetve amely előtt a szertartásokat végzik

3esdenek: esedeznek, könyörögnek

[…] Kertem nárcisokkal

Végig űltetéd;

Csörgő patakokkal

Fáim éltetéd;

Rám ezer virággal

Szórtad a tavaszt

S égi boldogsággal

Fűszerezted azt. […]

Csokonai Vitéz Mihály: A Reményhez – részlet

Csokonai Vitéz Mihály: Tartózkodó kérelem

A hatalmas szerelemnek

Megemésztő tüze bánt.

Te lehetsz írja sebemnek,

Gyönyörű kis tulipánt!

Szemeid szép ragyogása

Eleven hajnali tűz,

Ajakid harmatozása

Sok ezer gondot elűz.

Teljesítsd angyali szókkal,

Szeretőd amire kért:

Ezer ambrózia1 csókkal

Fizetek válaszodért.

(1803)

image

Szinyei Merse Pál: Szerelmespár II. (1918)

Keletkezés, cím, téma és műfaj

A vers eredetileg 1793-ban keletkezett Egy tulipánthoz címmel, majd Csokonai 1803-ban újrafogalmazta Tartózkodó kérelem címmel. Az új cím egyben egy új műalkotás létrejöttét is jelenti, hiszen az eredeti művet is megtartotta a költő.

A költemény eredeti címe: Egy tulipánthoz. Ez a cím egy udvarló versre utal, amelyben a lány nevét egy virágmetaforával helyettesítette Csokonai: tulipánt. A megváltoztatott cím azonban inkább a bizonytalanság, a várakozás érzését, még csupán a tartózkodó kérelmet fejezi ki.

A vers központi képe egy metafora: a szerelem tüze. De nem lehetünk biztosak abban, hogy ez a tűz hosszú ideig lobog majd, vagy csak pillanatnyi fellángolás. A lírai én feltételes módban beszél: Te lehetsz. Sőt a következő versszakban sem mondja még, hogy lobog, hanem csak a tűz elevenségét mutatja: Eleven hajnali tűz. A hajnal szó is valaminek a kezdetét vetíti elénk, jelen esetben egy kibontakozó szerelem képét.

A költemény műfaja dal: rövid tömör, egynemű érzésekről szóló lírai alkotás. Dallamos, zeneisége erős, ezért ihleti meg a zeneszerzőket is. Már Csokonai korában is ismert volt énekelve is. A hangok gyönyörű összjátéka, a könnyedén csilingelő rímei teszik igazán dallamossá. A vers külső megjelenésében, képalkotásában és szóhasználatában is hasonlít a népdalokra, könnyed és játékos.

Rím – alliteráció – és ritmus

Már ismert számotokra a rím fogalma, de eddig csak olyan rímekkel foglalkoztunk, amelyek a sorvégeken fordulnak elő. Csokonai versében is fellelhetők ilyen sorvégi rímek, mégpedig keresztrímek, amikor a páratlan és a páros sorok rímelnek. Rímképlete: a b a b.

A Tartózkodó kérelem zeneiségét más költői eszközök is erősítik – pl. a 2. versszak első sorában található alliteráció:

Szemeid

Alliterációnak nevezzük a szókezdő mássalhangzók ismétlődését. Az alliteráció is egyfajta rím, csak itt nem a sorvégek csengenek össze, hanem az egymást követő szavak első hangzói azonosak, ezért nevezzük betűrímnek. Láthatunk erre példát a Himnuszban is:

S nyögte Mátyás bús hadát / Bécsnek büszke vára.

Rímfajták:

Többfajta rímszerkezetet különböztetünk meg aszerint, hogy a rímek hogyan helyezkednek el. A leggyakoribb rímtípusok az alábbiak:

– bokorrím:

a a a a

– félrím:

x a x a

– páros rím:

a a b b

– ölelkező rím:

a b b a

– keresztrím:

a b a b

Bokorrím esetében kettőnél több egymás utáni sor rímel egymással:

Én drágalátos palotám,

a

Jóillatú piros rózsám,

a

Gyönyerű szép kis violám,

a

Élj sokáig, szép Júliám!

a

(Balassi Bálint: Harminckilencedik – részlet)

Félrím esetében az első és a harmadik sor nem, csak a második és a negyedik rímel:

Felség! valóban koronád

x

Legszebb gyémántja Velsz:

a

Földet, folyót, legelni jót,

x

Hegy-völgyet benne lelsz.

a

(Arany János: A walesi bárdok – részlet)

Páros rím esetében a két egymás után következő sor rímel:

Ég a napmelegtől a kopár szík sarja,

a

Tikkadt szöcskenyájak legelésznek rajta;

a

Nincs egy árva fűszál a tors közt kelőben,

b

Nincs tenyérnyi zöld hely nagy határ mezőben.

b

(Arany János: Toldi – részlet)

Ölelkező rím esetében az első az utolsó sorral rímel, s ezek szinte átfogják, átölelik a belül rímelő második-harmadik sort:

Hajdanában, amikor még

a

Így beszélt a magyar ember:

b

Ha per, úgymond, hadd legyen per!

b

(Ami nem volt épen oly rég)

a

(Arany János: A fülemile – részlet)

Keresztrím esetében az első a harmadik sorral cseng össze, a második a negyedikkel:

Isten, áldd meg a magyart

a

Jó kedvvel, bőséggel,

b

Nyújts feléje védő kart,

a

Ha küzd ellenséggel;

b

(Kölcsey Ferenc: Himnusz – részlet)

Virágének image

A virágének a 16–17. századi költészet virágszimbolikájából ered, a szeretett kedvest a beszélők virágnevekkel illetik. Például a 18. században Csokonay Tulipántnak szólítja versbéli kedvesét.

A magyar szerelmi líra talán első emléke a töredék, amely Soproni virágénekként ismert. Valószínűsítik, hogy az 1400-as években keletkezett.

Virág, tudjad, tőled el kell mennem, / És te éretted kell gyászba ölteznem.

Virágének (vagy más néven szerelmes ének): az elnevezés a virágszimbolikából ered, a szeretett kedvest virágnevekkel illetik, például Csokonai tulipántként szólítja meg a versbéli kedvesét.

Ugyanez megfigyelhető népköltészeti alkotásokban is.

Kodály Zoltán gyűjtés, Felülről fúj az őszi szél: – Addig, rózsám innen nem mégy, …, vagy az alábbi másik népdalrészletben is:

Áll előttem egy virágszál:

Örvendetes liliomszál;

Pillangó, akire rászáll;

Én életem egy virágszál.

Kérdések, feladatok! image

1.Kire vonatkozik a gyönyörű kis tulipánt megszólítás?

2.Mire utalhat a címben a tartózkodó kifejezés?

3.Hol találkoztál már korábbi tanulmányaidban azzal, hogy a szerelmes férfi virágnak nevezi a kedvesét?

4.Alkoss alliterációkat a saját keresztnevedhez! Olyan mellékneveket keress, melyek jellemzőek rád, vagy szeretnéd, hogy jellemezzenek!

5.Állapítsátok meg népdalrészletek rímképletét!

Ősszel érik, babám

Ősszel érik, babám a fekete szőlő.

Te voltál az igazi szerető.

Bocsáss meg, ha vala-valaha vétettem,

ellenedre, babám, rosszat cselekedtem.

Megrakják a tüzet

Megrakják a tüzet,

mégis elaluszik.

Nincs az a szerelem,

aki el nem múlik.

Új a csizmám...

Új a csizmám, a szögre van felakasztva,

Sarkantyúját belepte a rozsda.

Összeverem olyan betyár módra,

Mind egy szálig lepereg a rozsda róla.

Mikófalvi vásártéren

Mikófalvi vásártéren

Erre gyere, galambom!

Kislányvásár lesz a héten

Erre gyere, galambom!

Ismételjünk!

Népdal: énekelt költemény, amely főleg a parasztság körében volt jellemző. A szájhagyományokban él tovább, minden éneklője hozzátehet valamit vagy alakíthatja szövegét, dallamát, azaz állandó változáson megy keresztül.

Keresztrím: a b a b.

Alliteráció: a szókezdő mássalhangzók ismétlődése.