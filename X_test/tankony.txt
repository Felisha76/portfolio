2. A rétek növényei

images

Hogyan vészelik át a rétek növényei a kedvezőtlen időszakokat?

A pázsitfüvek

Az alföldi füves puszták jellegzetes növényei a pázsitfüvek. Kitűnően alkalmazkodtak a száraz kontinentális éghajlat környezeti adottságaihoz. Fénykedvelők, keskeny, szálas leveleik könnyen kitérnek a szárító hatású szél elől (1. ábra).

A leveleket sűrű, párhuzamos levélerezet szilárdítja, így azok száraz időszakban sem lankadnak el. A levelek szárazság idején hosszában összepöndörödnek, ezáltal párologtató felületük csökken. A fűféléknek mellékgyökérzetük van, sűrű, vékony gyökérágaik gazdagon behálózzák a talajt. Száraz időben megtartják a földet, meggátolják, hogy a szél széthordja a porló talajt. A gyökerek messzire elérnek, és jól hasznosítják a talajnedvességet. Száruk bütykös szalmaszár. A szár és a levél az alapjától nő, jól bírja a legelést és a kaszálást is. Kevéssé feltűnő, szélbeporzású virágaik virágzatba tömörülnek. A rétek jellemző évelő fűféléje az angolperje (2. ábra) és az árvalányhaj (3. ábra).

images

1. A pázsitfű testfelépítése

images

2. Az angolperje

Az angolperje üde legelőkön, réteken, parkokban összefüggő gyepet alkot

images

3. Az árvalányhaj

A szőrös, tollas virágzatú árvalányhaj a száraz, füves területek jellemző növénye. Egyesek dísznek gyűjtik, holott védett növény

A mezei zsálya

A mezei zsálya kékeslila virágai színükkel és nektárral csalogatják a megporzást végző rovarokat (4. ábra). A nektár illatos, cukros nedv, a rovarok sok energiát nyernek belőle. A mezei zsályának föld alatti raktározó szára, gyöktörzse van. A gyöktörzsben tárolt tápanyagok felhasználásával vészeli át a kedvezőtlen időszakokat.

A zsálya fontos fűszer- és gyógynövény. Általában a levelét használják fel. Szabályozza a bőr faggyúmirigyeinek működését, segíti az emésztést, gyulladáscsökkentő hatású.

images

4. A mezei zsálya

images

A zsálya virágainak szerkezete különlegesen alkalmazkodott a rovarmegporzáshoz. Amikor a virág alsó ajkára rászáll egy termetesebb rovar, és nektár után kezd kutatni a virág kelyhében, a porzó rácsapódik a potrohára és virágport ken rá. A rovar ezután átszáll egy másik virágra, ahol bibeszál hajlik a potrohára, és megtörténik a beporzás (5. ábra).

images

5. Rovar kutat a zsálya virágjában

A mezei zsálya és a megporzó rovar testfelépítése kölcsönösen alkalmazkodott egymáshoz

Az orvosi székfű

Az orvosi székfű, más néven kamilla, mezőkön, útszéleken, parlagokon mindenütt elterjedt (6. ábra). A legismertebb gyógynövények egyike, illóolajáért termesztik is. Gyulladásgátló, görcsoldó hatású, tisztítja a légutakat. Apró virágai fészekvirágzatba tömörülnek. A fészek szélén fehér sziromlevelű virágok csalogatják a beporzó rovarokat. A fészek közepén emelkednek ki a termést hozó, sárga virágok. A levelek kis felületűek, mert a levéllemez vékony, szálas sallangokra tagolódik. Gyöktörzsével telel át.

images

6. Orvosi székfű, kamilla

Nemcsak a virágzatnak, hanem az elágazó hajtásnak is jellemző illata van

images

A mezei zsurló gyomtársulásokban, nedves réteken, szántókon gyakori harasztnövény. Levelei aprók, pikkelyszerűek, a fotoszintézis a zöld színű, vaskos szár feladata (7. ábra). Gyöktörzse van. Spórákkal szaporodik, melyek a tavasszal megjelenő spóratermő hajtásokon fejlődnek. Ezt követően jelennek meg zöld színű, meddő hajtásai, amelyek nem termelnek spórákat.

A meddő hajtásokat hatóanyagai miatt gyógynövényként gyűjtik. Vérzéscsillapító, javítja a veseműködést, és csontritkulás ellen is ajánlják. A mezei zsurló ugyanakkor a legelők veszedelmes, gyorsan terjedő gyomnövénye. A kérődző állatokra veszélyes méreganyagot tartalmaz.

images

7. A mezei zsurló meddő hajtásai

images RÖVID ÖSSZEFOGLALÁS

A füves pusztákon évente két nyugalmi időszak van, az egyik a téli hideg, a másik a nyári szárazság miatt. Jellemző növényei, a pázsitfüvek kiválóan alkalmazkodtak a rétek környezeti feltételeihez.

A pázsitfüvek egyszerű virágú, szélporozta növények. Mellékgyökérzetük van, leveleik párhuzamos erezetűek. A mezei zsálya és az orvosi székfű a száraz rétek jellemző növénye.

images ÚJ FOGALMAK

pázsitfüvek, párhuzamos levélerezet, szélbeporzású, gyöktörzs, szalmaszár, nektár, fészekvirágzat

