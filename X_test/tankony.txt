6. A füves életközösségek természeti-környezeti problémái

images

Miért veszélyeztetettek világszerte a füves puszták?

Az elsődlegesen lágyszárúakkal borított füves területek világszerte veszélyeztetett élőhelyeknek számítanak. Az egyes éghajlati övezetekben más-más ok miatt, de egyre csökken a területük. Ez számos természeti és társadalmi problémához vezet.

A mérsékelt övezeti füves puszták eltűnése

A füves puszták a mérsékelt övezet egyik legveszélyeztetettebb élőhelyének számítanak. Napjainkban eredeti állapotukban már csak nagyon kevés, elsősorban védett területeken találkozhatunk az itt jellemző életközösségekkel. Ennek oka, hogy az ember hosszú évszázadok óta növénytermesztésre használja az egykor dús füvű, kiváló talajadottságú területeket. A füves puszták szántófölddé alakítása, feltörése nem volt nehéz feladat, hiszen ehhez nem kellett sűrű erdőségeket kiirtani, és nagy magasságkülönbségek leküzdésére sem volt szükség. A kialakítandó szántóföldek árvízvédelme és az öntözés folyamatos biztosítása miatt szükség volt viszont a folyók szabályozására. A vízfolyások gátak közé szorítása, a mocsaras területek lecsapolása azonban nagyon sok élőlény élőhelyét tönkretette, így azok eltűntek a területről.

images

1. Puszta a Hortobágyi Nemzeti Parkban

images

2. Szántóföld növényvédőszerrel történő kezelése

A sztyeppterületek eltűnése számos természeti és környezeti problémát hozott magával, amelyek hatásai ma is tapasztalhatók. A füves puszták eltűnésével az itt élő növények és állatok nagy része kiszorult vagy kipusztult a területről. A tájátalakítást túlélt élőlényekkel ma a nemzeti parkokban találkozhatunk, valamennyi védelmet élvez (1. ábra).

A 20. századi nagyüzemi mezőgazdaság elindulásával megkezdődött a földek műtrágyázása és a növényvédőszerek használata (2. ábra). Ezzel számos szennyező anyag került ki a környezetbe, ami érintette a még megmaradt természetes szárazföldi és vízi életközösségeket.

A füves szavanna problémái

A füves szavanna területek a sivataggal határosak. Az Egyenlítőtől távolodva ezeken a területeken már olyan kevés az éves csapadék mennyisége (200-300 mm/év), hogy összefüggő erdők nem tudnak kialakulni, ezért itt lágyszárúakból álló életközösség a meghatározó. Napjainkban azonban ezekből a területekből is egyre nagyobb részt foglal el a sivatag (3. ábra). Ez a jelenség több okra vezethető vissza. A Föld egészére jellemző lassú felmelegedés miatt az évi középhőmérséklet itt is emelkedik, a csapadékmennyiség azonban nem változik, sőt, sok esetben csökken. Emiatt már összefüggő fűtakaró sem tud sok helyen kialakulni.

images

3. A füves szavanna elsivatagosodása

Az elsivatagosodás másik okozója az ember. A szavanna területén élő népcsoportok főleg állattartásból élnek, gazdagságuk mércéje az állatállomány nagysága. Ráadásul ezeknek a népeknek a lélekszáma egyre nő, vagyis egyre több élelmiszerre van szükségük. Ezért több állatot legeltetnek, mint amennyit a legelő el tud tartani. Ezt a jelenséget nevezzük túllegeltetésnek, ami miatt a füves legelők elpusztulnak és helyüket átveszi a sivatag.

A füves szavannán élő emberek nemcsak állattenyésztéssel, hanem földműveléssel is foglalkoznak. Talajművelési módszereik nagyon korszerűtlenek, emiatt sokkal kevesebb élelmiszert tudnak megtermelni, mint amennyire az egyre növekvő népességnek szüksége lenne. A növénytermesztés során az amúgy sem túl jó minőségű talajokat rövid idő alatt tönkre teszik, ezért újabb és újabb területeket égetnek fel, és vonnak művelés alá. A felhagyott, lepusztult talajt az eredeti növénytakaró csak hosszú idő után vagy már sohasem tudja visszafoglalni. Emiatt ezeken a területeken az eredetihez képest sokkal szegényesebb élővilág jelenik meg, sok faj teljesen el is tűnik, kipusztul.

Az élelmiszerhiányt különböző nemzetközi segélyszervezetek adományaival próbálják orvosolni, de ezek csak rövid távra nyújthatnak megoldást. Az élőhelyek elvesztése ellen természetvédő szervezetek küzdenek, amelyek igyekeznek korszerűbb mezőgazdasági technikákkal megismertetni a lakosságot. A még természetes állapotban megmaradt területeket védett területek kialakításával próbálják megőrizni.

images

Afrika Szaharával délről határos, valaha termékeny, bozótos, ligetes területét nevezzük Száhel-övezetnek. Maga az elnevezés is azt jelenti, hogy a „sivatag szegélye”. A világ legszegényebb országai (pl. Mali, Szudán, Csád) találhatók ezen a területen, amelyekben az egyre fokozódó szárazság miatt bekövetkező elsivatagosodás az 1980–90-es években többször is súlyos éhínséget okozott. A nemzetközi segélyprogramok ellenére több millió ember vesztette életét.

images RÖVID ÖSSZEFOGLALÁS

A lágyszárúakból álló füves életközösségek világszerte a legveszélyeztetettebb élőhelyek közé tartoznak.

A mérsékelt övezeti füves puszták eltűnését minden kontinensen a mezőgazdasági területté, szántófölddé alakítás okozza.

A füves szavanna esetében a legnagyobb veszélyforrást az egyre melegedő éghajlat, a túltartott állatállomány okozta túllegeltetés, és a korszerűtlen földművelési módszerek jelentik. Emiatt nagyon gyakori ezeknek a területeknek az elsivatagosodása.

images ÚJ FOGALMAK

folyószabályozás, füves puszták feltörése, elsivatagosodás, túllegeltetés

images

1.Milyen emberi tevékenység veszélyezteti a mérsékelt övezeti füves pusztákat?

2.Mit jelent egy terület túllegeltetése?

3.Mi okozza a füves szavanna területek elsivatagosodását?

4.Mi jellemzi a füves szavannán élő népek élelmiszertermelését?