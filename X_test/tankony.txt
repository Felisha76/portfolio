6.  A vallási megújulás
A 16. században hitviták robbantak ki a katolikus vallású államokban. Elsősorban azért, mert egyre többen voltak azok, akik elutasították a pápa és a katolikus egyház mindenekfelett álló tekintélyét és hatalmát.
■Milyen fontos feladatokat látott el az egyház a középkorban?
■Ki vezeti a katolikus egyházat, és hogyan történik a megválasztása? (Nézz utána az 5.-es tankönyved 76. oldalán!)
kiátkozás (kiközösítés): az egyházban használt büntetés. Kizárás az egyházból, ezzel az üdvösség ellehetetlenítése.
images
A pápa búcsúcédulákat bocsát ki ■ Képzeld el, hogy a sorban álló emberek egyike vagy! Meséld el, miért jöttél!
Egyházi reformtörekvések a kora újkorban
A keresztény vallás az újkor első évszázadaiban, vagyis a kora újkorban, ugyanúgy meghatározó szerepet töltött be az európai emberek életében, mint a középkorban. Nyugatés Közép-Európa népessége évszázadokon át elfogadta a római katolikus egyház tekintélyét, míg Kelet-Európában, illetve a Balkán-félszigeten az ortodox egyház befolyása volt meghatározó. Az ortodox egyház az egyházszakadás során, még a 11. században vált önállóvá a katolikus egyháztól. Ekkor Konstantinápoly vallási vezetője és a római pápa kölcsönösen kiátkozták* (kiközösítették) egymást. Az ortodox vagy más néven görögkeleti egyház azóta is számos további dologban eltérő nézeteket vall.
Az újkor első évszázadaiban a katolikus egyház helyzete jelentősen megrendült. A 16. században több hitújító lépett fel, akik bírálták a pápai főséget, a katolikus tanok nagy részét elvetették, illetve a zsinati határozatok helyett a Szentírás, a Biblia elsőbbségét hangsúlyozták. Tevékenységükkel önálló egyházakat alapítottak. Nyugat- és Közép-Európa vallási térképe átalakult, számos ország népessége valamelyik új valláshoz csatlakozott. A katolikus egyház néhány évtizeddel később igyekezett lépést tartani a változásokkal, de a kibontakozó katolikus megújulás már nem tudta felszámolni a vallási megosztottságot.
images
A főbb keresztény egyházak a reformáció előtt és a reformációt követően ■ Értelmezd az ábrát a tankönyvi szöveg segítségével! Mely főbb egyházak jöttek létre a 16. században?
„A bűnt egyedül Isten bocsáthatja meg”
A középkor végén és a 16. század elején a katolikus egyház számos megoldatlan problémával küzdött. Az egyik ilyen a búcsúk körüli visszaélésekhez kapcsolódott. A katolikus egyház tanítása szerint a búcsú (ami lehet zarándoklat, ima, vezeklés) kiválthatja a már megbánt, meggyónt és ezáltal megbocsátott bűnök után járó büntetést. Vagyis nem a bűnt törli el, hanem csökkentheti a léleknek a halál után a tisztítótűzben való szenvedését. X. Leó pápa engedélyével a német területeken kibocsátott búcsúcédulák ügye* történelmi változásokat eredményezett. A búcsúcédulák árusítása során ugyanis többen azt hirdették, hogy már előre is meg lehet vásárolni a büntetés elengedését, sőt voltak olyan prédikátorok, akik már a bűnök alóli feloldozást is a vásárláshoz kötötték. 1
Az egyház vezetőinek anyagiassága és megvesztegethetősége felbőszítette az egyszerű híveket. A búcsúcédulák körül kialakuló vita közvetlen kiváltó oka lett a keresztény egyház megújításán fáradozó mozgalom, a reformáció (megújulás, megújítás) megindulásának.
1517 októberében Luther Márton Ágoston-rendi szerzetes, a Wittenbergi Egyetem tanára egy kilencvenöt tételből álló, latin nyelvű vitairatot tett közzé. Azt hirdette, hogy a bűnt kizárólag Isten bocsáthatja meg. A mennyországba jutni csak hit által lehet, a Szentírás segítségével. A hitben mindenki egyenlő, és az emberek közvetlenül is fordulhatnak Istenhez. Ehhez nincs szükség az egyház közvetítésére. Ahhoz pedig, hogy az egyház hitelesen tudja közvetíteni Jézus tanításait, fel kell hagynia a fényűzéssel.
Luther eszméi gyorsan terjedtek. Írásait három év alatt több százezer példányban nyomtatták ki, segítve ezzel az új eszmék elterjedését. Amikor Luther X. Leó követelésére sem volt hajlandó visszavonni a tételeit, a pápa kiközösítette őt. Luther a pápai határozatot hívei előtt elégette. A német-római császár a birodalmi gyűlés egyházi bírósága elé idézte a szerzetest, ahol eretneknek bélyegezték.
Luther életét elsősorban az mentette meg, hogy több pártfogója is volt a német fejedelmek között. A Német-római Birodalom ugyanis rengeteg kisebb-nagyobb államból állt, amelynek vezetői ezzel az állásfoglalással is a császári hatalommal dacoltak. A későbbiekben egy birodalmi gyűlés a tanok továbbterjedését akarta megakadályozni. A határozat ellen a Luthert támogató fejedelmek tiltakoztak, azaz protestáltak. Később ezért nevezték el a reformáció híveit protestánsoknak.
■Miért támogatták a német fejedelmek Luther törekvéseit?
■Miért tarthatta az egyház veszélyesnek Luther tanait?
A reformáció híveit protestánsoknak* nevezték. Luther tanait követve pedig létrejött az evangélikus egyház.
■Lutherként mondd el, miért tartod bűnös dolognak a búcsúcédulák árusítását!
1 Egy korabeli prédikátor így buzdított a búcsúcédulák vásárlására:
„Nemesek és kereskedők, asszonyok és kisasszonyok, ifjak és vének! Tudjátok meg, aki meggyónt, megbánta bűneit, és betette a pénzét a ládikába, minden bűne alól bocsánatot nyer. Nem halljátok a halottaitok hangját? Így kiáltanak: könyörüljetek rajtunk, mert súlyos büntetéseket és kínzásokat szenvedünk, amelyektől egy kicsiny adománnyal kiválthattok bennünket.”
■Miért háborított fel szerinted sok hívő embert a búcsúcédulák árusítása?
búcsúcédulák árusítása: X. Leó pápa a római Szent Péter-bazilikának a felépítéséhez kapcsolódóan búcsút hirdetett. Ezt a német területeken Brandenburgi Albert magdeburgi érsek irányította, aki a bevételek egy részét adósságainak megfizetésére kívánta fordítani.
protestánsok: a protestáns név a latin tiltakozó szóból ered. Azokat a keresztényeket nevezik együttesen így, akik a reformáció nyomán a katolikus egyháztól különvált egyházak hívei.
images
Luther bibliafordítás közben (19. századi festmény) ■ Nézz utána, hol fordította le Luther német nyelvre a Bibliát! Miért volt fontos, hogy a Szentírás a nemzeti nyelven is olvashatóvá vált?
images
Templombelső a reformáció korából ■ Mi történik a képen? Miért?
2 Az anglikán egyház
Az angol király, VIII. Henrik először még a katolikus egyház védelmezőjeként lépett fel a lutheri tanokkal szemben. Néhány évvel később azonban megromlott a kapcsolata az egyházzal, mivel a pápa nem engedélyezte a válását. VIII. Henrik szakított Rómával, elutasította a pápai főséget, és maga állt az angol egyház élére. Nemsokára számos dolgot átvett a protestáns tanokból, de fellépett az Angliában is megjelenő kálvini irányzattal szemben.
■Miben különbözött VIII. Henrik egyházalapítása a lutheri és kálvini egyházalapítástól?
prédikátor: igehirdető, protestáns pap, hitszónok.
images
Európa vallási térképe a 16. század közepén ■ Milyen vallású emberek éltek a Német-római Birodalomban a reformációt követően? Mi a különbség az Angol Királyság és a Spanyol Királyság között?
Kálvin János egyháza
Luther szorgalmazta a Biblia anyanyelvre történő lefordítását és azt is, hogy a hívek rendszeresen olvassák a Szentírást. Ez is közrejátszott abban, hogy a reformációnak további irányzatai jöttek létre. Angliában kialakult az anglikán egyház. 2
Kálvin a franciaországi protestánsüldözések idején menekült a svájci Genfbe, ahol mintaértékű egyházközösséget hozott létre. Követőit takarékosságra, szorgos munkára és egyszerű életre buzdította. Senki sem hordhatott világos ruhákat, és nem játszhattak szerencsejátékokat sem. A szabályok megszegőire büntetés várt. Kálvin a templomi fényűzést is megszüntette, a szentek faragott és festett képeit eltávolíttatta. Kálvin legfőbb tanítása szerint Isten eleve elrendelte, hogy a Krisztusban hívő ember biztos lehet az üdvösségben. Az egyházának tagjai a kiválasztottság tudatában Istennek tetsző életet kell hogy éljenek, azaz a kálvinizmus cselekvő hitet és hitgyakorlást vár el a híveiktől. A gyülekezetek maguk választhatták meg lelkipásztoraikat. A genfi prédikátor* tevékenységének köszönhetően jött létre a református egyház.
■Képzeld azt, hogy Kálvin követője vagy! Érvelj az általa vallott elvek és szabályok helyessége mellett!
images
Katolikus és protestáns templombelső ■ Gyűjts minél több különbséget a két templomtípus között! Mi lehet a magyarázata a különbségeknek?
A katolikus megújulás
A protestáns egyházak térhódítását a katolikus egyház meg akarta állítani. Harcot hirdetett az új tanok ellen. 3 Ugyanakkor szükség volt a katolikus egyház megújulására is. A reformáció hatására az egyház megszüntette a búcsúcédulák árusítását. A pápa jóváhagyta egy új szerzetesi közösség, a jezsuita rend létrehozását, amely hamarosan a katolikus megújulás élére állt.
A jezsuita rend (Jézus Társasága) megalapítója Loyolai Ignác baszk* nemes volt, aki egy ütközetben megsebesült. Ápolása során sok könyvet olvasott, imádkozott, és megérett benne az elhatározás, hogy a továbbiakban Krisztus katonájaként fogja a pápát szolgálni. Társakat szerzett tervei megvalósításához, majd közösen beterjesztették a pápa elé a szerzetesi szabályzatukat, aki azt jóváhagyta.
A jezsuiták Európa-szerte iskolákat, papnevelő intézeteket alapítottak. Jól képzett tudós tanáraik révén a katolikus egyház számos országban újra megerősödött. A jezsuiták másik feladata a földrajzi felfedezések nyomán gyarmatosított területek lakosságának keresztény hitre térítése volt. Missziós* tevékenységük kiterjedt az Újvilágra, de jezsuita szerzetesek térítő munkát folytattak Indiában, Kínában és Japánban is. Ennek során nemcsak a keresztény hitet, hanem az európai civilizáció vívmányait is megismertették az őslakosokkal. Ugyanakkor a rend tagjai részt vettek a protestánsok elleni küzdelemben is. Az inkvizíció,* azaz a katolikus egyház törvényszéke a pápa fennhatósága alatt álló területeken felkutatta a katolikus egyház hitelveivel ellentétes nézeteket hirdetőket. A protestánsok éppen ezért ellenreformációnak tekintették a pápaság intézkedéseit.
3 A pápai cenzúra
A 15. század végére Európa nagyvárosaiban elterjedt Gutenberg újítása, a könyvnyomtatás. Az egyház hamar felismerte az ebben rejlő lehetőségeket, de egyszersmind a veszélyeket is. VI. Sándor pápa úgy rendelkezett oklevelében, hogy vonják ellenőrzés alá a nyomdákat, és ne tudjanak semmi olyat kinyomtatni, ami a keresztény hittel ellentétes, vagy bajt okoz a hívőknek. A pápa jól látta a katolikus egyházra leselkedő veszélyt. Egyértelmű, hogy a hitújítók tanításai nem jutottak volna el ilyen gyorsan ennyire széles néprétegekhez, ha nincs a könyvnyomtatás.
■Milyen hatással volt a könyvnyomtatás az eseményekre?
baszkok: Spanyolország és Franciaország határán élő népcsoport.
misszió: a keresztény tanítás terjesztése a hit által még nem érintett területeken.
inkvizíció: a szó a latin ’keres, fölkutat’ jelentésű igéből származik. A hit és az erkölcs védelmére létrehozott egyházi bíróság a középkorban.
barokk: művészeti stílus. A barokk épületek jellemzője a mozgalmasság, a hullámzó vonalak, a gazdag díszítés, gyakran aranyozással. Az olasz eredetű kifejezés jelentése: szabálytalan, nyakatekert.
Ahogyan a történészek gondolkodnak
Egyes eseményeknek nagyon komoly következményei lehetnek, még akkor is, ha azokra előzetesen senki sem számított.
A kilencvenöt tétel
Luther meg akarta reformálni az egyházat, de nem akart egyházszakadást. Nem valószínű, hogy kiszögezte a wittenbergi templom kapujára a tételeit, bizonytalan a közzététel dátuma is. Mivel az eredeti szöveg nem maradt fenn, azt sem tudjuk, hogy a tételeit kézzel írta-e vagy kinyomtatta. Tényként viszont megállapítható, hogy Luther tételei rövid idő alatt ismertté váltak szerte Európában, és átformálták a történelmet.
■Miért válhatott ilyen nagy hatásúvá Luther vitairata?
images
Az első teljes magyar nyelvű bibliafordítás, a vizsolyi Biblia ■ Olvasd el a borítót! Mi nem derül ki belőle? Mit gondolsz, miért?
A katolikus egyház a hívőket a művészet eszközeivel is igyekezett megnyerni. A megújulás jegyében a katolikus templomok külseje és belseje sokkal díszesebbé vált. Az új építészeti stílus, a barokk* rövidesen a kastélyok és más egyéb épületek jellemzőjévé is vált.
■Mi volt a jezsuita rend célja? Milyen eszközöket használt ehhez?
■Milyen értelemben használhatjuk a katolikus megújulás kifejezést?
■Mit takart az ellenreformáció?
A hitviták következményei
A nyugati keresztény egyház szétszakadása meghatározta Európa elkövetkezendő évszázadait. A katolikus-protestáns ellentét sokszor vallásüldözésbe vagy vallásháborúba fordult, amelynek igen sok áldozata volt a korban mindkét fél részéről. (Vallásháború nemcsak a kereszténységen belül dúlt, hanem az iszlám vallás két nagy felekezete között is gyakoriak voltak az összecsapások.) Mindemellett a korszak pozitív következménye volt az oktatás és a művelődés előtérbe helyezése, melyet mind a protestáns, mind a katolikus egyház fontosnak tartott.
A Biblia és más irodalmi művek nemzeti nyelvre történő fordítása hozzájárult az olvasás szélesebb körű elterjedéséhez. Gombamód szaporodtak az új iskolák. A katolikus egyház tekintélyének csökkenésével párhuzamosan megerősödött egyes uralkodók és államok befolyása. A reformáció hatására felébredt kétkedés is jelentős hatást gyakorolt az emberi gondolkodásra.
images
Protestáns prédikátor felszólal a tordai országgyűlésen. 19. századi festmény. (Az országgyűlésről a következő oldalon lesz szó.) ■ Hogyan jelzi a festő, hogy hatásos a prédikátor beszéde?
■Milyen hatást gyakorolt a reformáció a művelődésre?
■Milyen következményekkel járt a katolikus-protestáns ellentét?
■Hogyan nyilvánul meg a külsőségekben a katolikus és a református egyház közötti különbség?
Magyarország a reformáció korában
Luther és Kálvin nézetei Magyarországon is megállíthatatlanul terjedtek. A Magyar Királyság hadserege ekkorra már súlyos vereséget szenvedett az Oszmán (Török) Birodalomtól, és az ország három részre szakadt. A középső országrészt a török elfoglalta, a nyugati és északi területek a Habsburg-dinasztia fennhatósága alá kerültek, míg keleten létrejött az Erdélyi Fejedelemség. Eközben a reformáció irányzatai Magyarországon is megjelentek, és mindennapossá váltak a hitviták. Az új hit minden társadalmi réteg körében elterjedt. A protestáns egyházak anyanyelvi istentisztelete, iskolái hozzájárultak ahhoz, hogy a három részre szakadt ország nyelvi-kulturális egysége fennmaradjon.
A reformáció hatására fellendült a könyvnyomtatás. A prédikátorok gondolataikat magyar nyelven fogalmazták meg, nyomtatták ki, és terjesztették követőik körében. 1590-ben Vizsolyban elkészült az első magyar nyelvű Biblia Károli Gáspár fordításában. 4 A protestáns hitújítás hozzájárult a kultúra felvirágzásához is. A könyvek terjedésével egyre nőtt azok száma, akik megtanultak olvasni. Az országot behálózták a protestáns egyházak által alapított iskolák, amelyek közül a leghíresebb Sárospatak és Debrecen volt. 5
■Mi volt a jelentősége annak, hogy a hitviták magyar nyelven folytak?
images
Magyarország jelentős iskolái a 17. században ■ Gyűjts ki három-három protestáns és katolikus középfokú iskolát a füzetedbe! Melyik országrészben nem volt katolikus gimnázium?
4 Egy nehéz olvasmány
Az 1590-ben kiadott első magyar nyelvű Biblia hatalmas, több éven át tartó vállalkozás volt. A monumentális mű végül hat kilogramm lett. Ez a bibliafordítás az alapja a református egyház által használt Bibliának.
■Ki nyomtatott először Bibliát Európában?
■Mi volt az összefüggés a reformáció terjedése és könyvnyomtatás fellendülése között?
5 A sárospataki kollégium szabályzata
A sárospataki református gimnázium kollégiuma előírta hallgatóinak a latin beszéd és írás gyakorlását, megtiltotta ugyanakkor az anyanyelv használatát. A felelésthetenként kétszer követelték, és nem tűrték a súgásokat. Ha valaki nem adta meg a feletteseinek a tiszteletet, vagy nem megfelelő ruházatban jelent meg, esetleg a fejét török módra borotválta, pénzbüntetést fizetett. A szigorú szabályzat megtiltotta a búcsúlakomák és az ivászatok rendezését, az iskolában való mulatozást, a születésnapoknak lakomával történő megünneplését.
■Képzeld el, hogy egy református kollégium lakója vagy! Írj levelet az otthoniaknak a kollégiumi életről!
images
Kollégiumi diák ■ Jellemezd az öltözetét!
6  Vallási ellentétek a Magyar Királyság területén
Az erdélyi területekkel szemben a Habsburgok által birtokolt országrészben többször előfordult a protestáns lakossággal szembeni erőszakos fellépés. Az uralkodók például törvényekkel próbálták megakadályozni a templomépítéseket. Császári zsoldosok gyakran fegyverrel is felléptek egy-egy város vagy falu nem katolikus lakóival szemben. Ugyanakkor előfordult az is, hogy a protestánsok léptek fel erőszakosan a katolikusok ellen. A 17. századi háborúkban katolikus templomokat, kolostorokat dúltak fel, és elüldözték a papokat és szerzeteseket.
■Hogyan próbálták visszaszorítani egymást a felekezetek?
images
Pázmány Péter esztergomi érsek. Mivel Esztergomot a törökök elfoglalták, ezért az érsekség székhelye Nagyszombaton volt.
Vallási türelem Erdélyben
A reformáció gyors terjedését elősegítette, hogy a török nem szólt bele a protestáns prédikátorok tevékenységébe, illetve a magyar nyelvű istentiszteletek az identitás megerősödését eredményezték. A katolikus vallást tömegesen hagyták el a hívők. A 16. század végére a magyar népesség döntő része a protestáns felekezetekhez tartozott. Magyarországon a Kálvin által létrehívott református vallás terjedt a legnagyobb mértékben. A hazai református egyház központja Debrecen lett.
Az Erdélyi Fejedelemség területén – a korabeli európai viszonyoktól eltérően – a római katolikus és a protestáns felekezetek között vallásbéke alakult ki, amelyet az 1568-as tordai országgyűlésen meghozott rendelkezés biztosított. Az erdélyi vallási türelem olyan tekintetben is egyedülálló volt a korszakban, hogy Európa több országában akkor már öldöklő vallásháború dúlt.
■Mi segítette elő a protestantizmus térnyerését Magyarországon?
Katolikus megújulás Magyarországon
A katolikus Habsburgok nem nézték jó szemmel az általuk eretneknek tartott hit terjedését, ezért a 17. században mindent megtettek, hogy az ország lakóit visszavezessék a katolikus hitre. Ehhez erőszakos módszereket is igénybe vettek (ellenreformáció). A protestáns templomok építésének tilalma és a lelkészek üldözése mindennapos volt. 6
1674-ben, Pozsonyban hétszáz protestáns prédikátort pereltek be felségsértésért. Közülük hatvanhetet bebörtönöztek, a többiek kivándoroltak vagy áttértek. Negyvenkettő a kínzások után sem tagadta meg hitét. Végül gályarabságra ítélték őket, ahol többen meghaltak. A túlélőket egy holland admirális váltotta ki. Az admirális, amellett hogy kiváló tengerész volt, emberi nagyságáról is tanúságot tett. Harminc protestáns prédikátor életét mentette meg.
A katolikus megújulás vezéralakja, Pázmány Péter azonban nem erőszakkal, hanem érvelve, vitákban próbálta meg visszaszerezni a híveket. Az esztergomi érsek ezt a célt a főurak katolikus egyházba való visszacsábításával és az oktatáson keresztül próbálta elérni.
■Miben tért el Pázmány Péter a Habsburgok valláspolitikájától?
Pázmány támogatta a jezsuita rend által országszerte létrehozott iskolákat. Megalapította a nagyszombati egyetemet, elősegítve ezzel, hogy a katolikus papok képzettebbek legyenek. Pázmány munkássága következtében számos főúr visszatért a katolikus hitre, és a katolikus vallás hívei ismét többségbe kerültek Magyarországon. A rendelkezések értelmében ugyanis a vallásukat megváltoztató földesurak áttérítették a birtokaikon élő jobbágyokat is.
■Milyen eszközöket választott a katolikus egyház a hívők megnyerése érdekében?
images
Az isteni igazságra vezérlő kalauz címlapja ■ Hogyan kapcsolódik a könyv a katolikus megújuláshoz?
Ahogyan a történészek gondolkodnak
Az események értékelését jelentősen befolyásolhatja az, hogy az elbeszélő általában mit gondol a történtekről és hogyan viszonyul az események szereplőihez.
Hitviták a török korban
A hitviták középpontjában nemcsak vallási, hanem politikai kérdések is álltak. Az egyik ilyen kérdés volt az, hogy kinek köszönhető a török hódítás. A protestáns prédikátorok szerint a katolicizmus bűnei miatt tudtak a törökök előretörni. A református Bornemissza Péter szerint az urak, a nemesek és a parasztok úgy elmerültek a bűnben, hogy még csak észre sem vették azt. Isten büntetése tehát a török uralom. Ezzel szemben a katolikus Pázmány Péter azzal érvelt, hogy Magyarország ötszáz évig erős volt, és a töröknek ellen tudott állni. Az ország romlása a reformáció kezdetén következett be, amikor gyorsan elterjedt a korabeli királyi udvarban.
■Mivel vádolták a protestáns egyházak a katolikusokat?
■Mi volt az oka a török dúlásnak Pázmány Péter szerint?
ÖSSZEFOGLALÓ VÁZLATOK
imagesA katolikus egyház: anyagiasság (búcsúcédulák).
imagesLuther Márton fellépése: a bűnt csak Isten bocsáthatja meg; a hit alapja a Biblia → evangélikus egyház.
imagesA tanítások terjesztése: könyvnyomtatás, bibliafordítás.
imagesKálvin: takarékosság, szorgalom, eleve elrendelés elve → református egyház (választott elöljárók).
imagesA katolikus egyház megújulása: jezsuiták, barokk.
imagesVallásüldözés, vallásháborúk.
images16. század: a protestáns vallások gyors terjedése → hitviták.
imagesA reformáció kulturális hatásai: könyvnyomtatás, iskolák, magyar nyelv.
imagesErdély: katolikusok és protestánsok – szabad vallásgyakorlás.
images17. század: Habsburgok – ellenreformáció; Pázmány Péter – katolikus megújulás (viták, jezsuita rend, oktatás).
ÖSSZEFOGLALÓ KÉRDÉSEK ÉS FELADATOK
■Mit nevezünk reformációnak?
■Mik voltak a reformáció okai, és mik lettek a következményei?
■Milyen irányzatai alakultak ki a reformációnak?
■Foglald össze, milyen válaszokat adott a katolikus egyház a hitmegújító mozgalomra!
■Miért terjedt gyorsan a protestáns hit Magyarországon?
■Hogyan viszonyultak a Habsburgok az új hit terjedéséhez?
■Milyen hatással voltak a hitviták a kultúrára?
