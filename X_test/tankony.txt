9. Oldjuk meg együtt!

images

Mi az a gondolattérkép?

A mai órán érdekes, gyakorlati formában tudjátok átismételni és alkalmazni a fejezetben tanultakat. Közösen tevékenykedjetek, alakítsatok 4-5 fős csoportokat! Figyeljetek arra, hogy a csoport valamennyi tagja vegye ki a részét a munkából! Tapasztalataitokat beszéljétek meg a többi csoporttal!

Gondolattérkép

1.Készítsetek színes gondolattérképet (1. ábra) az erdőket érintő globális környezeti problémákról! Vegyétek sorra a problémák okait és következményeit is! Az információgyűjtéshez használjatok hazai és külföldi weboldalakat, hírportálokat!

2.Ha elkészültetek a gondolattérképekkel, mutassátok be egymásnak a munkátokat! Minden csoport egészítse ki a térképeket a saját gondolataival!

3.Gondoljátok végig azt is, hogy ezek a problémák milyen hatással lehetnek a ti saját életetekre! Ti tudtok-e valamit tenni az erdők védelme érdekében?

Hírszerkesztés

1.Hazai és külföldi weboldalakon keressetek olyan erdőkkel kapcsolatos híreket, amelyek a közelmúltban történt konkrét eseményekről tájékoztatnak!

2.Válasszatok ki egyet a hírek közül! Próbáljatok több helyen is utánanézni, ne csak egy információforrásra támaszkodjatok!

3.A kiválasztott hír alapos körbejárása után készítsétek el a saját rövid tudósításotokat! Emeljétek ki benne az esemény okát és várható következményeit is! Amennyiben van rá lehetőségetek, a cikketeket illusztráljátok fotókkal, térképpel!

Hírkereséshez a következő folyóiratokat ajánljuk:

Természetbúvár images http://tbuvar.hu/

Természet világa images https://termvil.hu/

National Geographic images https://ng.hu/

4.Olvassátok fel tudósításotokat a többi csoportnak! A felmerülő kérdéseket közösen beszéljétek meg!

images

1. Gondolattérkép

Népszerűsítő előadás nemzeti parkjainkról

1.Válasszatok ki egyet a fejezetben megismert hazai nemzeti parkok közül! Nézzetek utána a történetének, természeti és kulturális értékeinek, illetve a park által szervezett érdekes programoknak! A kutatáshoz használjátok a nemzeti parkok honlapjait vagy a termeszetvedelem.hu oldalt!

2.Készítsetek ppt bemutatót a kiválasztott nemzeti parkról! Próbáljatok olyan anyagot összeállítani, ami felkelti az érdeklődést és kedvet csinál a park meglátogatásához!

3.Adjátok elő a bemutatótokat a többi csoportnak! Válaszoljatok a felmerülő kérdésekre!

Kirándulástervezés

1.Szervezzetek osztálykirándulást valamelyik hazai hegyvidéki vagy dombvidéki területre (2. ábra)! Tervezzétek meg a pontos programot, az utazás módját, és keressetek szállást is! A szervezéshez használjátok a menetrendkereső oldalakat és a települések honlapjait!

2.Mutassátok be a terveteket a többi csoportnak!

3.Szavazzátok meg, hogy melyik kirándulás terve tetszik a legjobban! Amennyiben van rá lehetőségetek, valósítsátok meg a legnépszerűbb kirándulást egy osztálykirándulás keretében!

images

2. Utazástervezés

Az erdő a művészetekben

1.Keressetek olyan művészeti alkotásokat, amelyeknek a fő témája az erdő! A mű lehet vers vagy prózai alkotás, festmény, esetleg film is (3. ábra).

2.Beszéljétek meg, hogy az egyes művészeti alkotások az erdő mely tulajdonságait emelik ki! Az irodalmi művek esetében figyeljétek meg, hogy az erdő milyen szerepet játszik a cselekményben!

3.Ne csak magyar, hanem külföldi művészek műveit is kutassátok fel! A festmények esetében nézzetek utána, hogy hol készült az alkotás! Beszéljétek meg, hogy azon a területen milyen erdőtársulások a jellemzőek, és ez hogyan tükröződik a művön!

4.A csoport minden tagja mondja el, hogy neki milyen stílusban készült festmények tetszenek és miért!

images

3. Erdei táj vízfestményen