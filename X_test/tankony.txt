4. A rétek állatvilága II.

images

Miért ciripelnek a tücskök?

Hüllők

Száraz gyepekben, a hegyoldalak déli, sziklás lejtőin gyakran megfigyelhetjük a napon sütkérező gyíkokat (1. ábra). Pikkelyes bőrű, ragadozó állatok. Főleg rovarokkal táplálkoznak. Lábaik gyengék, farkuk kígyózó mozgásával azonban villámgyorsan haladnak. Tojással szaporodnak, lágy héjú tojásaikat a nap melege költi ki. A hazánkban élő gyíkok védettek.

images

1. Fatörzsön pihenő gyík

A gyíkok gerinces állatok, a hüllők csoportjába tartoznak. Hőszabályozásuk fejletlen, hideg környezetben testük könnyen lehűl. Mozgékonyságuk ilyenkor annyira lecsökkenhet, hogy szinte megmerevednek. Az állandó testhőmérsékletű madaraktól és emlősöktől eltérően változó testhőmérsékletű állatok. Bőrüket vastag szaruréteg védi a kiszáradástól.

MEGHATÁROZÁS

A változó testhőmérsékletű állatok testhőmérséklete erősen függ a környezet hőmérsékletétől.

Állandó testhőmérsékletű állatok: a madarak és az emlősök. Testük belső hőmérséklete a külső környezettől függetlenül nagyjából állandó.

images

A gyíkok különleges tulajdonsága, hogy ragadozó támadása esetén levetik farkukat. A letört farok eltereli a ragadozó figyelmét, és ezalatt a megtámadott gyík elrejtőzhet. Az elveszett farok helyett hamarosan új fejlődik, ami valamivel rövidebb az eredetinél.

Rovarok

A réteken élő rovarok közül ismertek a sáskák (2. ábra) és a tücskök (3. ábra). Hátsó végtagjaik erős, izmos ugrólábak. Elrugaszkodnak a talajról, és szárnyaikat kiterjesztve néhány méterre vitorláznak. Rágó szájszervük van. A sáskák növényevők, sokszor jelentős károkat okoznak a vetésekben. A tücskök föld alatti járatokban élnek, mindenevők. Talajlakó lárvákat, férgeket és növényi maradványokat fogyasztanak. A rovarok között ritka tulajdonság a hangadás képessége. A sáskák és a tücskök ciripelnek. A sáskák általában úgy keltenek hangot, hogy a hátsó lábukat a szárnyukhoz dörzsölik. A tücskök a szárnyak összedörzsölésével ciripelnek. A hang alapján találnak egymásra a nőstények és a hímek. Petékkel szaporodnak, kifejléssel fejlődnek (4. ábra).

images

2. A sáska

images

3. A tücsök

images

4. A sáska egyedfejlődése

A rétek életközösségének legfontosabb termelő szervezeteivel, a pázsitfüvekkel sok növényevő táplálkozik. Az elsődleges fogyasztók sok másodlagos fogyasztót tartanak el. A mezők népességei táplálékhálózatot alkotnak (5. ábra).

images

5. Táplálékhálózat a mezőn

images

A napsütötte rétek legszebb rovarai a lepkék közé tartoznak (6. ábra).

A virágok nektárjával táplálkozó kifejlett állatoknak szívó szájszervük, pödörnyelvük van. Csápjuk érzékeny szaglószerv. Lárváik, a hernyók növényevők.

images

images

6. Nappali pávaszem. Hernyója elsősorban csalánlevelet fogyaszt

images

A szöcskék (7. ábra) a sáskák közeli rokonai. A két állatcsoportot legkönnyebben csápjaik hossza alapján lehet megkülönböztetni. A szöcskéknek jóval hosszabb a csápjuk, mint a testhossz fele, a sáskáknál pedig éppen fordítva.

images

7. A szöcske

images RÖVID ÖSSZEFOGLALÁS

A rétek gerinces állatai között vannak növényevők, mindenevők és ragadozók is.

A mezei nyúl növényevő, őrlőfogai redős felszínűek, metszőfogai folyamatosan nőnek. A mezei pocok a rágcsálók közé tartozik. Mindenevő, de főként növényi táplálékot fogyaszt. Őrlőfogai gumósak, metszőfogai állandóan nőnek.

A fácán mindenevő, táplálékát a talajon keresi. Nehézkesen repül. Az egerészölyv ragadozó, rendkívül éles a látása, nagyszerűen repül.

A gyíkok a hüllők közé tartoznak. Lágy héjú tojásokkal szaporodnak, testhőmérsékletük változó. Ragadozók.

A rétek jellemző rovarai a sáskák, a tücskök és a lepkék.

images ÚJ FOGALMAK

hüllő, lágy héjú tojás, változó testhőmérséklet, állandó testhőmérséklet, ugróláb, rágó szájszerv, kifejlés

images

1.Hasonlítsd össze a mezei nyúl és a mezei pocok testfelépítését és életmódját!

2.Melyik háziállatra emlékeztet a fácán testfelépítése és életmódja?

3.Milyen összefüggés van az egerészölyv testfelépítése és életmódja között?

4.A gerincesek melyik nagyobb csoportjába tartoznak a gyíkok? Mi bizonyítja ezt?

5.Mit jelent az, hogy egy élőlény változó testhőmérsékletű?

6.Jellemezd a sáskák és a tücskök testfelépítését, életmódját!