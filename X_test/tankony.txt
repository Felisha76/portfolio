Luxemburgi Zsigmond, a császár

Nagy Lajos királynak nem született fia, ezért halála után lánya, Mária lett a királynő. Uralma alatt belviszály keletkezett, számos báró egy ellenjelölt királyt támogatott. A zűrzavaros időszakban Máriát feleségül vette Luxemburgi Zsigmond, akit 1387-ben magyar királlyá koronáztak. Az első években csak nagy erőfeszítések árán tudta hatalmát megszilárdítani. Végül az ellene fellépő bárókat háttérbe szorította, és saját hűséges embereit nevezte ki a legfontosabb tisztségekbe.

Zsigmond magyar királyként fél évszázadig uralkodott, de idővel már Közép-Európa jelentős részét is irányította. Előbb német királlyá, majd cseh királlyá, utóbb németrómai császárrá is megválasztották. Igaz, Csehországot csak elhúzódó háborúk után tudta befolyása alá vonni. Tekintélyes uralkodóként beleszólt az egyház politikájába is. Zsigmond bár az egyik leghatalmasabb európai uralkodó lett, de mindvégig Buda maradt a székhelye, és Váradra, Szent László mellé temetkezett.

■Milyen uralkodói címekkel rendelkezett Zsigmond?

■Mire utalt, hogy Váradra temetkezett?

Török veszély az ország déli határainál

A király uralkodásának kezdetén hadjáratot vezetett az Európában is terjeszkedő törökök ellen. A Kis-Ázsia felől meginduló Oszmán (Török) Birodalom a 14. század végére elfoglalta a Balkán-félsziget jelentős részét, és a Magyar Királyság déli és délkeleti határait fenyegette. A görögök, a bolgárok, a szerbek és a románok középkori államai ekkor több száz évig tartó török uralom alá kerültek.

Az iszlám vallású birodalom élén a szultán állt. Minden föld az ő birtokában volt. A lovas katonákat szpáhiknak, a keresztény gyerekekből nevelt gyalogos zsoldosokat pedig janicsároknak hívták. Az ágyú és a puskapor ekkoriban jelent meg a hadviselésben. A janicsárok igazi ereje a létszámukban és az általuk használt tűzfegyverekben rejlett. Luxemburgi Zsigmond serege 1396-ban Nikápolynál ütközött meg a törökökkel. A csatában a sok nemzet lovagjaiból összetevődő keresztény haderő súlyos vereséget szenvedett.

Zsigmond seregéhez több ezer francia, német és angol lovag csatlakozott. A magyar kapitányok azt javasolták, hogy az ütközetet a török harcmodort ismerő magyar csapatok kezdjék. Az elbizakodott francia lovagok azonban, még mielőtt a magyar hadrend felállhatott volna, megrohanták a számbeli túlerőben lévő török hadat. Rohamuk szétszórta a könnyűlovas akindzsiket, áthatoltak a janicsárok sorfalán, és megfutamították az európai szpáhikat. Ekkor szemben találták magukat az ázsiai szpáhikkal, és a török harcmodornak megfelelően az európai szpáhik is újrarendeződtek. A francia lovagokat bekerítették. A franciák lóról leszállva négyszöget formáltak, és úgy védekeztek.

Amikor a magyar lovasság rohamra indult, velük szembe már a franciák gazdátlan lovai jöttek dübörögve. A magyarok is átgázoltak a janicsárok megtépázott sorain, és harcba bocsátkoztak a franciákat legyőző szpáhikkal, amikor jobbról váratlanul török szövetségben ötezer szerb nehézlovas támadt rájuk. A magyar had vereséget szenvedett.

Zsigmond szerencsésen eljutott a hajókig, és egy gálya a fedélzetére vette. A török veszteség is súlyos volt, a dühöngő szultán ezért a foglyok többségét kivégeztette.

■Milyen okok miatt szenvedett vereséget Zsigmond király serege?

A király a későbbiekben a törökkel szemben úgy védekezett, hogy kötelezte a magyar földbirtokosokat katonák kiállítására. Minél több jobbágya volt egy nemesnek, annál több fegyverest kellett felszerelnie. Zsigmond hozzáfogott a végvárrendszer kiépítéséhez is. A végvárak az ország déli határainál tornyosuló várak voltak állandó őrséggel, amelyek a magyar területeket védték a török betörésektől. A végvárrendszer az Adriai-tengertől a magas hegyvonulatokkal védett Erdélyig húzódott, és a 16. század elejéig feltartóztatta a török támadásokat.

■Hogyan próbálta Luxemburgi Zsigmond megállítani az Oszmán (Török) Birodalmat?

■Keresd meg a térképen Nikápolyt! Melyik folyó partján fekszik?

images

A déli végvárak egyike, Nándorfehérvár, mai fényképen

ÖSSZEFOGLALÓ VÁZLATOK

imagesI. Károly: a kiskirályok legyőzése.

imagesAz ország gazdasági megerősítése.

imagesAktív külpolitika az Anjouk idején: visegrádi királytalálkozó, házassági szerződések, I. (Nagy) Lajos hadjáratai.

imagesNagy Lajos 1351-es törvényei.

imagesLuxemburgi Zsigmond: magyar király → cseh király → német-római császár.

imagesTörök terjeszkedés → nikápolyi csata, majd a déli határ védelme (végvárrendszer).

ÖSSZEFOGLALÓ KÉRDÉSEK ÉS FELADATOK

■Milyen nehézségekkel nézett szembe I. Károly a trónra lépésekor?

■Miért érdemelte ki I. Lajos már a kortársaktól is a „nagy” jelzőt?

■Hogyan lett Zsigmond magyar király?

■Miért tudta nehezen megszilárdítani a hatalmát?

■Mit tett Luxemburgi Zsigmond a török támadások elhárítása érdekében?