4. Az erdő mint életközösség I.

images

Miért élnek együtt az élőlények egy-egy életközösségben? Segítik vagy akadályozzák egymás fennmaradását?

Az erdők élőlényei kapcsolatban állnak egymással, segítik vagy gátolják a másik növekedését, szaporodását. Tekintsük át ezeknek a kapcsolatoknak a fajtáit!

Táplálkozási kapcsolatok

Az erdei életközösségekben a növények, állatok és gombák sokféle kölcsönhatásban állnak egymással. A társulást a kölcsönhatások, a populációk közötti kapcsolatok tartják fenn. Közülük a táplálkozási kapcsolatok a legfontosabbak. A növények a napfény felhasználásával szén-dioxidból és vízből előállítják a testüket felépítő szerves anyagokat, miközben oxigént termelnek. Ez a folyamat a fotoszintézis.

MEGHATÁROZÁS

A fotoszintézis olyan anyagcsere-folyamat, melynek során szén-dioxidból, vízből és ásványi sókból fény jelenlétében szerves anyag (szénhidrát) és oxigén képződik.

A növények az életközösségek termelő szervezetei. Szerves anyagaikkal táplálkoznak a növényevő állatok, ezért fogyasztóknak nevezzük őket. Mivel közvetlenül használják fel a növények által előállított szerves anyagokat, ezek az elsődleges fogyasztók.

images

1. Gímszarvas

images

2. Őz

Hazai erdeink legértékesebb növényevője a gerinces, emlős gímszarvas (1. ábra). Vékony, kecses, de erős lábán négy lábujj van, amelyeknek végét kemény szaruképződmény, a pata borítja. A felnőtt hímek jellemző éke, védekező és támadó fegyvere az agancs. Az agancs a koponya homlokcsontjának nyúlványán fejlődik ki.

A gímszarvas közeli rokona, erdeink leggyakoribb növényevő nagyvadja az őz (2. ábra). A gímszarvasnál kisebb méretű, de a pata és az agancs növesztése rá is jellemző.

A növényevőket a ragadozó vagy mindenevő másodlagos fogyasztók zsákmányolják.

Erdeinkben igen elterjedt, igazi mindenevő a vaddisznó, fogazata is erről árulkodik. Őrlőfogai gumós felszínűek, metszőfogai és jól fejlett szemfogai vannak. A kemény talajon, a gyökerek közt jó hasznát veszi agyarainak is, melyek nagyra nőtt szemfogak, de veszedelmes fegyverek is lehetnek.

Látható, hogy a táplálkozási kapcsolatban álló populációk táplálékláncokat, ezek pedig táplálékhálózatokat alkotnak. A táplálékláncok első tagjai mindig a termelő szervezetek, a lánc végén pedig a csúcsragadozók (harmadlagos fogyasztók) állnak (3. ábra).

MEGHATÁROZÁS

A növények termelő szervezetek, szerves anyagot állítanak elő szén-dioxidból és vízből.

A fogyasztók más élőlények szerves anyagaival táplálkoznak. Vannak köztük növényevők, húsevők és mindenevők.

A csúcsragadozók olyan fogyasztók, amelyeket más állat már nem zsákmányol.

images

3. Az életközösségekben a táplálékláncok összefüggnek egymással, táplálékhálózatot alkotnak

A vörös róka ragadozó emlősállat (4. ábra). Bundája vörösbarna, sötétebb és világosabb foltokkal. Rejtőszíne jól beleolvad az erdei környezetbe. Teste erős, izmos, mozgása könnyed. Kitűnő a látása, a hallása és a szaglása is. A róka szemfogai hegyesek, a zsákmány megragadására szolgálnak. Őrlőfogai tarajos felszínűek, éles peremeik alkalmasak a csontok és a hús szétdarabolására. Egereket, bogarakat fogyaszt.

images

4. Vörös róka

A termelő és a fogyasztó szervezeteken kívül lebontók is élnek a életközösségekben. Ezek elhalt növényi és állati szervezetekkel, szerves hulladékokkal táplálkoznak. Így kapcsolódnak a táplálékláncokhoz. Lebontó a talajban élő baktériumok és a gombák nagy része, de lebontó szerepe van a szarvasbogár lárvájának is.

A versengés

A populációk között nem csak táplálkozási kapcsolatok vannak. A hasonló környezeti igényű populációk között versengés alakul ki például a fényért vagy a táplálékért. A versengő populációk gátolják egymás elterjedését. A versengésben részt vevő populációk megosztják a rendelkezésre álló forrásokat. Az erdőben a fényért való versengés miatt alakul ki a szintezettség. A rovarevő madarak (pl. harkály, széncinege, fülemüle) populációi közötti verseny gátolja a táplálékhoz jutást, és korlátozza a populációk túlzott elszaporodását (5. ábra).

images

5. A fülemüle az erdő cserjeszintjében, a bokrok sűrűjében fészkel, és ott szerzi táplálékát is

Az együttélés

A versengéssel ellentétben az együttélés kedvező a kapcsolatban álló populációk számára. Erdei környezetben talán a legszembetűnőbb példa erre a gombák és különböző fafajok együttélése. A kalapos gombák a felszín alatt messzire nyúló fonalaikkal kapcsolódnak a fák gyökérzetéhez. Ebben az esetben a két fél segíti egymást a táplálkozásban, ezzel támogatják egymás elterjedését (6. ábra).

images

6. Hazánkban is elterjedt kalapos gomba a vargánya