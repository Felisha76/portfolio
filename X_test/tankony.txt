4. Modern technikák a térképészetben

images

Mivel foglalkozik a térinformatika?

Napjainkban az élet szinte minden területén használjuk a digitális technikákat. Okos telefonunk segítségével szinte bárhol megnézhetjük a legfrissebb híreket, néhány gombnyomással kifizethetjük számláinkat vagy mozijegyet vehetünk a délutáni filmvetítésre.

Ma már egy-egy utazás, kirándulás megtervezéséhez is egyre ritkábban használunk térképet (1. ábra). Helyette inkább mobilalkalmazások segítségével veszszük meg a vonat- vagy repülőjegyünket, foglalunk szállást, és nézünk utána a túraútvonalaknak vagy a legfontosabb látnivalóknak. De hogyan is működnek ezeket az életünket megkönnyítő applikációk és milyen lehetőségek rejlenek bennük? A fejezet utolsó két leckéjében ezt fogjuk megvizsgálni.

images

1. Utazástervezés térképpel

Térinformatika és navigációs rendszerek

A térinformatika, vagy más néven geoinformációs rendszer (GIS) a térképészet néhány évtizede kialakult ága. Lényege, hogy az adott területre vonatkozó térbeli adatokat (elhelyezkedés, alak, kapcsolat más objektumokkal) számítástechnikai eszközök használatával összegyűjtik, tárolják, kezelik, illetve feldolgozzák és megjelenítik.

A navigációs rendszerek alapja is a térinformatika. Amikor a telefonunkon néhány pillanat alatt megtalálunk egy címet, vagy javaslatot kapunk egy útvonalra, a használt alkalmazás kifejlesztése mögött térinformatikusok és térképészek összehangolt munkája áll.

A tömegközlekedési járművek helyzetének folyamatos érzékelése is térinformatikai fejlesztések eredménye. A járatok menetrendjét és a járatsűrűséget a forgalmat befolyásoló tényezők minél teljesebb körű figyelembevételével tervezik meg. Ennek eredményeként láthatjuk online alkalmazásainkon utazás előtt vagy akár közben is a tömegközlekedési eszközök valódi indulási idejét, menetrendjét (2. ábra).

images

2. A BKK menetrend alkalmazása

Távérzékelés

A távérzékelés fogalmát az 1970-es években a műholdak működésével kapcsolatban kezdték el használni (3. ábra).

A távérzékelés során a közelünkben vagy tágabb környezetünkben található területekről, tárgyakról, jelenségekről úgy gyűjtenek és rögzítenek adatokat, hogy a műholdak nincsenek közvetlen kapcsolatban a megfigyelés tárgyával.

A műholdak a beérkezett jeleket átalakítják és a földi fogadóállomásra továbbítják. A digitális adattömeget számítógépeken futó feldolgozó programok teszik láthatóvá. Az így nyert képek nem azonosak a tárgyakról készített fotókkal, ezért ezeket megkülönböztetésül műholdfelvételeknek nevezzük.

Ezekkel a mindennapi életben leggyakrabban az időjárás-jelentésekben találkozhatunk, de műholdfelvételek segítik a mezőgazdasággal, a környezetvédelemmel és a környezeti katasztrófákkal foglalkozó szakemberek munkáját is (4. ábra).

images

3. A Föld körül keringő műhold

images

4. A kaliforniai erdőtűzről készült műholdfelvétel

images

Navigációs alkalmazásokat nemcsak a hétköznapi életben használunk, a gazdaság különböző területeinek fejlődését is segíti a térinformatika.

Háromdimenziós számítógépes modellek segítik például a bányászok munkáját, amikor ásványkincsek után kutatnak.

Térinformatikai adatbázisokat hoznak létre a felszín alatti vizek mennyiségének felmérésekor is.

Ezt a módszert alkalmazzák a térség- és településfejlesztés, a környezetvédelem és a vészhelyzetek kezelésének számos területén is.

images RÖVID ÖSSZEFOGLALÁS

Mindennapi életünk ma már elképzelhetetlen a modern térképészeti eszközök, alkalmazások nélkül. Ezek kidolgozását a térinformatika tudománya végzi.

A térinformatikai fejlesztések közül a hétköznapokban leggyakrabban a különböző utazástervező és navigációs rendszereket használjuk.

A műholdfelvételek a várható időjárás követésében játszanak fontos szerepet, de a gazdasági élet más területein is nagy hasznukat vesszük.

images ÚJ FOGALMAK

térinformatika, műhold, távérzékelés, műholdfelvétel