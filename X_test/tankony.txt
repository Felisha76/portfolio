5. Az erdő mint életközösség II.

images

Milyen élősködőket ismersz?

Az élősködés

A populációk közötti kapcsolatok meglehetősen gyakori fajtája az élősködés. Az élősködő, idegen szóval parazita szervezet egy másik élőlény anyagaival táplálkozik. Az élősködés rendszerint nem jár együtt a gazdaszervezet pusztulásával, csak állapotának romlásával. Az élősködők közé tartozik például a kullancs, amely emlősök vérével táplálkozik (1. ábra).

images

1. Kirándulás vagy parkban tett séta után a kutya bundáját is át kell vizsgálni

A természet ritmusai

A természetben járva mindnyájunknak nyilvánvaló, hogy a fák megjelenése, az erdők képe az évszakoknak megfelelően rendszeresen változik (2. ábra).

Tavasszal, amikor a hőmérséklet emelkedni kezd, a növények nyugalmi állapotú rügyei kihajtanak. A fák lombfakadása előtt a gyepszintben sok virágzó-zöldellő növényt találunk. Ezek többnyire föld alatti szerveikben raktározzák a kihajtáshoz szükséges anyagokat. Gyorsan virágot és termést hoznak, mielőtt még beárnyékolná őket a fák, cserjék lombozata.

Nyár elejére a lágy szárú tavaszi növények föld feletti részei elszáradnak. Ekkorra azonban már ismét előállították és elraktározták a következő tavaszi kihajtáshoz szükséges anyagokat. Ilyen életformájú például az ibolya és a hóvirág. Nyáron az erdő aljnövényzetében már csak árnyéktűrő, kisebb fényigényű növényekkel találkozunk.

A tavaszi és a nyári időszak az állatoknak is kedvező életlehetőségeket kínál. Ekkor fejlődnek a rovarok lárvái. Az erdő rovarevő énekesmadarai a bőséges táplálékforrás segítségével felnevelik fiókáikat. Az erdei emlősök utódai is ebben az időszakban születnek és nevelkednek fel. A nyár vége és az ősz eleje még mindig jó feltételeket kínál, hiszen a fák és a cserjék egy részének termése ilyenkor érik be. A közelítő tél elől a költöző madarak délebbre vonulnak.

Ősszel a hőmérséklet csökkenése miatt a fák és a cserjék lehullatják leveleiket, így védekeznek a fagyok károsító hatásai ellen.

Télen az állatok nagy része nyugalomba vonul, védett helyre húzódik, egyesek téli álmot alszanak.

images

2. Egy fa évszakos változásai

Az erdők fent leírt éves ritmusa csak a mérsékelt övezet lombhullató erdeire igaz, vagyis azokra a területekre, ahol négy évszak van.

Más éghajlati övekben, például a trópusi esőerdők övében, nem figyelhetünk meg ilyen fajta éves ismétlődést. Azon az éghajlaton csupán egy forró és nedves évszak van, így az ottani erdőkben nem egyszerre hullanak le a levelek, a növényeknek nincs nyugalmi időszaka (3. ábra). A levelek folyamatos cserélődése miatt ezeket az erdőket ugyanúgy örökzöldnek nevezzük, mint a fenyveseket, ahol szintén folyamatos a tűlevelek cserélődése.

images

3. Trópusi erőerdő

images

A kirándulás egészséges, vidám és tanulságos időtöltés. Különösen, ha nyitott szemmel és a szépségre fogékony szívvel járjuk a hegyeket, völgyeket.

Van néhány szabály, amit minden jóérzésű embernek be kell tartania, ha a természetben jár. Az elénk kerülő élőlényeket figyeljük meg, de ne zavarjuk, ne bántsuk! Ne tépdessük le a növényeket, ne háborgassuk az állatokat!

Óvjuk aktívan a környezetet! Ne hagyjunk magunk után szemetet, vigyázzunk a természetjáró létesítményekre és a műemlékekre, például a kilátókra! Ha tábortüzet rakunk, tartsuk be a tűzvédelmi szabályokat! Védett területen járva ne hagyjuk el a kijelölt utakat, nehogy akaratlanul is kárt okozzunk a védelem alatt álló élővilágban!

images RÖVID ÖSSZEFOGLALÁS

A táplálkozási kapcsolatban álló populációk táplálékláncokat, táplálékhálózatokat alkotnak. A táplálékhálózatban elfoglalt helyük alapján vannak termelő, fogyasztó és lebontó szervezetek.

Hazai erdeink legértékesebb elsődleges növényevő fogyasztója a gímszarvas, a legelterjedtebb az őz. A vaddisznó szintén fogyasztó, de ő már mindenevő. Erdeink legelterjedtebb ragadozója a róka.

A hasonló környezeti igényű élőlények között versengés alakul ki.

Az együttélés mindkét fél számára előnyös kapcsolat.

Az élősködés az egyik fél számára kedvező, a másik számára hátrányos.

A parazita rendszerint nem pusztítja el a gazdaszervezetet, csak legyengíti.

A hazai életközösségekben az élőlények jellemző éves és napi ritmus szerint élnek. Ez határozza meg a társulások évszakosan változó képét is.

images ÚJ FOGALMAK

táplálkozási kapcsolatok, fotoszintézis, tápláléklánc, termelők, fogyasztók, pata, agancs, agyar, rejtőszín, gumós zápfog, tarajos zápfog, lebontók, csúcsragadozók, versengés, együttélés, élősködés, élősködő (parazita)