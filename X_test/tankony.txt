2. A hazai lombhullató erdők élővilága

images

Miért nőnek cserjék a tölgyerdőkben, a bükkerdőkben pedig nem?

Középhegységeinket és a Dunántúl jelentős részét lombhullató erdőtársulások borítják. Az erdő jellemző növényei a fák, amelyek növekedésükhöz, fejlődésükhöz sok vizet és fényt igényelnek. Nagy fényigényüket úgy elégítik ki, hogy az erdő többi növényénél magasabbra nőnek. A fényt felfogó leveleiket a magasban terítik szét, ezért még a meleg nyári napokon is hűs, árnyas erdőkben sétálhatunk. A lombhullató fák virágaiban a magkezdemény a magházban található. A zárt magházú virágos növényeket zárvatermőknek nevezzük.

A lombsátor alatt olyan növények élhetnek, amelyek a fejlődésükhöz kevesebb fényt igényelnek. A legkevesebb fénnyel a talajhoz közel élő növények érik be, amelyek nyáron, lombfakadás után is az aljnövényzetben zöldellnek. A változó fényviszonyok miatt az erdőkben különböző növényzeti szintek alakulnak ki.

A hazai erdők szintjei a lombkoronaszint, a cserjeszint és a gyepszint (1. ábra). A szintezettség a fényért való versengés eredményeként alakult ki (2. ábra).

images

1. Az állatok táplálékukat és búvóhelyüket az erdő különböző szintjeiben találják meg

images

2. A tölgyesek és a bükkösök szintezettsége

Hazánk jellemző erdői

A szárazabb és melegebb élőhelyen a jellemző társulás a tölgyerdő (4. ábra). A tölgyeseket dombhátakon és a hegységek alacsonyabb tengerszint feletti magasságú részein találjuk. A kevesebb csapadék miatt a fák gyökérzete nagy területre terjed ki, így nagyobb területről veszi fel a nedvességet. A kiterjedt gyökérzet miatt a fák távolabb állnak egymástól, ezért a lombsátor nem záródik szorosan. A laza lombkorona viszonylag sok fényt enged az erdő belsejébe, ezért cserjeszint és gyepszint is kialakul.

images

4. Tölgyerdő

Hegyvidékeink magasabb fekvésű területein bükkösök nőnek. A bükkerdőkben (5. ábra) a fák sűrűbben állnak, mert az élőhelyen több a csapadék, és ennek köszönhetően kevéssé kiterjedt gyökérzet is elegendő. Az egymáshoz közelebb álló fák lombkoronája szorosan záródik. Mivel csak kevés fény jut az erdő aljára, nincsenek cserjék és a gyepszint is szegényes.

A fenyőerdők sok tekintetben eltérnek a tölgyesektől és a bükkösöktől. A fenyők tűlevelűek és jellemzően örökzöldek. A levelek több évig a fán maradnak, és lehullásuk után nagyon lassan bomlanak le. Az erdő alján a tűlevelek vastag szőnyege alatt rossz minőségű talaj képződik. A fenyők virágai egyszerű felépítésűek. A virágban a magkezdemények a termőlevelek tövén találhatók, nem védi őket magház. Az ilyen kezdetleges virágú növényeket nyitvatermőknek nevezzük. A fenyvesek különleges körülményei között fajokban szegény társulás alakul ki.

images

5. Bükkerdő

images RÖVID ÖSSZEFOGLALÁS

A lombhullató erdők növényei az eltérő fényviszonyoknak megfelelően szintekbe rendeződnek. A hazai erdőkben lombkorona-, cserje- és gyepszint alakulhat ki.

A tölgyerdőkben két lombkoronaszint alakulhat ki, cserje- és gyepszintjük rendszerint gazdag.

A bükkerdők lombsátra zárt, ezért nincs cserjeszint, és a gyepszint is szegényes.

A fenyvesek fajokban szegény társulások.

images ÚJ FOGALMAK

lombhullató erdő, szintezettség, lombkoronaszint, cserjeszint, gyepszint, tölgyes, bükkös, fenyves, nyitvatermő, zárvatermő