III. Környezetünk vizsgálata

Kísérletezni mindenki szeret, a természet folyamatainak, az élővilág viselkedésének megfigyelése sokak kedvelt időtöltése. Az ismeretlen dolgok vizsgálata már az őskorban is vonzotta az embereket, számos felfedezés és találmány köszönhető ennek a velünk született kíváncsiságnak.

A természeti jelenségeket, környezetünk élettelen elemeit és élőlényeit vizsgálhatjuk kint a szabadban, azaz terepen és laboratóriumban is.

A természet megfigyeléséhez, a kísérletek kivitelezéséhez azonban számos fontos ismeretet el kell sajátítanunk. Hogyan tudhatjuk meg, hogy egy folyóvíz vagy egy erdő talaja szennyezett-e? Milyen információkat kaphatunk a növényzet megfigyelésével az élőhelyéről? Hogyan vizsgáljuk a gerinctelen és a gerinces állatokat?

A laboratóriumban számos fontos szabályt be kell tartanunk testi épségünk védelmében és ahhoz, hogy kísérleteink sikeresek legyenek. Melyek ezek a szabályok? Milyen anyagokkal és eszközökkel kell dolgoznunk? Ebben a fejezetben a fenti kérdések mindegyikére igyekszünk választ találni.

A kísérletezés szerepe az életünkben

Ha kísérletezésről esik szó, legtöbbünknek tudósok, laboratóriumok és világraszóló felfedezések jutnak az eszünkbe. Abba azonban kevesebben gondolnak bele, hogy a kisgyerekek is megfigyelések, tapasztalás útján fedezik fel környezetüket (1. ábra).

Számos tudományos kutatás bizonyítja azt is, hogy az iskolában az elméleti tudás elmélyítésére, a gyakorlati készségek megszerzésére a legjobb módszer a saját tapasztalaton alapuló vizsgálódás, kísérletezés. A hétköznapok során is számtalan esetben kísérletezünk, például, amikor egy új étel receptjét vagy egy új barkácsolási technikát próbálunk ki.

A kísérletezés tehát nem csak a tudósok kiváltsága, hanem a tanulás fontos módszere is, nem csupán az iskolában, hanem a mindennapi életben is.

images

1. A kisgyerekek is megfigyelés, kísérletezés útján ismerik meg környezetüket

images

A legenda szerint Newton egy almafa alatt ülve éppen azon gondolkodott, hogy a Holdat milyen erő tartja Föld körüli pályán, amikor egy alma a fejére esett. Ennek a tapasztalatnak az alapján jött rá arra, hogy kell lennie egy olyan erőnek, ami miatt a testek mindig lefelé esnek. Rájött, hogy ez az erő tartja a Holdat is a Föld körül.

images

images

2. A papírt is az ókori Kínában találták fel

Kísérletezés a múltban

Az emberiség az őskortól kezdve kísérletezik, ennek köszönhetően jutott el a tudomány és a technológia a mai, soha nem látott szintre.

Az őskori ember a természet megfigyelésével szerzett tapasztalatait elsősorban még a túlélés és a mindennapi élet megkönnyítése érdekében használta, gondoljunk csak a tűz vagy a kerék feltalálására. A vadon élő növények termeszthetőségére, az állatok háziasítására tett megfigyelések miatt vált lehetővé a letelepedett életmód és a folyamatos táplálékellátást biztosító mezőgazdaság elterjedése.

A nagy ókori kultúrák (pl. az ókori görög, római, kínai birodalmak) gondolkodói számos tudományterület, például a matematika, a csillagászat, az orvostudomány alapjait fektették le. Találmányaik, felfedezéseik nagy részét ma is használjuk. Tudtad, hogy a papírt, a porcelánt, a puskaport az ókori Kínában fedezték fel (2. ábra)? A későbbi korok tudósai sok esetben ókori elődeik kísérletekkel bizonyított elméleteit továbbgondolva jutottak el újabb felfedezésekhez. Arra is van példa, hogy az ókori elméleteket később éppen kísérletek segítségével cáfolták meg.

images

3. Modern laboratórium

images

4. Terepi vizsgálat

A tudományok fejlődése a 16−17. században kapott új lendületet. Ezt az időszakot tudományos-technológiai forradalomnak is nevezzük. Ebben a korszakban, főleg az ókori felfedezésekre támaszkodva, számos tudós végzett tudományos kísérleteket és kapott újabb, pontosabb eredményeket. Sok teljesen új tudományterület is ekkor jött létre. A kor legjelentősebb tudósai Kopernikusz, Galilei, Kepler és Newton voltak, akik a matematika, a fizika és a csillagászat területén alkottak maradandót.

A modern korok tudósai ugyanúgy megfigyeléseket, kísérleteket használnak kutatásaikhoz, mint elődeik. Természetesen a technikai hátteret, az alkalmazott módszereket és eszközöket össze sem lehet hasonlítani a régebbi korokéval (3. ábra). Egyvalami azonban nem változott: eredményeket csak gondolkodással, vizsgálódással, kísérletezéssel lehet elérni.

A vizsgálódások, kísérletek helyszínei

Megfigyeléseket, kísérleteket végezhetünk a természetben és különböző eszközökkel, műszerekkel felszerelt laboratóriumokban is.

Vannak olyan vizsgálatok, amelyeket csak terepi körülmények között lehet elvégezni, mivel a mintavétel és a szállítás során változások állhatnak be a mérendő tulajdonságokban (4. ábra). Sok esetben azonban terepi körülmények között nem végezhetők olyan pontos mérések, mint a laboratórium modern műszereivel. Ebben az esetben a természetben vett mintákat a laboratóriumba szállítjuk, ott megfelelő módon előkészítjük, és vizsgálatoknak vetjük alá.

images RÖVID ÖSSZEFOGLALÁS

Az emberiség már az őskor óta kísérletezik, aminek számos fontos, ma is használt találmányt köszönhetünk.

Kísérletezni nem csak a tudósok szoktak, mindennapi életünknek is fontos részét képezik a megfigyelések, kísérletek.

Vizsgálódásaink helyszíne lehet a természet, vagy a műszerekkel, eszközökkel felszerelt laboratórium.

images ÚJ FOGALMAK

tudományos-technológiai forradalom, terepi vizsgálat, laboratóriumi kísérlet