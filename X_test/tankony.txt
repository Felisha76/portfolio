Gyerekkorunkban a szüleink sokszor mondják rólunk, hogy ez a gyerek tele van energiával. Az idős emberek viszont gyakran arra panaszkodnak, hogy elszállt minden energiájuk. Az emlősök energiadús anyatejjel szoptatják kicsinyeiket, ugyanakkor a fogyókúrázóknak javasolt figyelni az ételek energiatartalmára.

Mindennapjaink elképzelhetetlenek lennének villanyvilágítás vagy a háztartási munkákat megkönnyítő berendezések (pl. hűtőszekrény, gázsütő, porszívó, vasaló) nélkül. Ugyanígy elképzelhetetlen, hogy hosszabb vagy rövidebb utazásainkat ne autóval vagy tömegközlekedési eszközökkel tegyük meg.

A híradásokban viszont gyakran hallunk vészjósló információkat arról, hogy hamarosan kimerülnek a Föld energiát adó ásványkincskészletei, és hogy az ebből adódó energiaválság hogyan fogja megváltoztatni a világgazdaságot.

Láthatjátok tehát, hogy az energiáról nagyon sokféle szempontból beszélhetünk. De mit is jelent pontosan az energia fogalma? Életünk mely területein használunk energiaforrásokat? Miből tudunk energiát előállítani? Mit jelent az energiahordozó kifejezés? Hogyan hat a környezetünkre az energiatermelés? Lehet-e környezetbarát módon energiát termelni? Ezekre a kérdésekre keressük a választ ebben a fejezetben.

Az energia

Az energia fogalmának meghatározása nem könnyű feladat. A mindennapi szóhasználatból azonban sejthetjük, hogy valamiféle változásra, aktivitásra utal. A legelfogadottabb meghatározás szerint energián a munkavégző képességet értjük. Ez az anyagok azon képességét jelenti, amellyel más anyagokon változást tudnak létrehozni valamilyen kölcsönhatás révén.

Az elfogyasztott táplálékot testünk bonyolult folyamatok révén olyan anyagokká alakítja, amelyek lehetővé teszik például az izmaink működését, tehát képesek leszünk mozogni. Az autókba tankolt üzemanyag – szintén bonyolult átalakulások révén – mozgásba hozza a járművet. A tábortűz melegét az elégetett fa biztosítja. Ezen folyamatok mindegyike energiát ad. A különböző energiafajták a különböző változások során képesek egymásba átalakulni.

Táplálkozás

Az energia kérdéskörével életünk legalapvetőbb funkciói során is találkozhatunk. Ha valaki huzamosabb ideig nem, vagy csak nagyon keveset eszik, legyengül és nem lesz ereje mozogni. A táplálkozás és a mozgás között tehát szoros összefüggés van. Szervezetünk a táplálékból nyeri a működéséhez szükséges energiát.

Az élelmiszerek tápértéke magába foglalja az élelmiszer energiát adó anyagainak, valamint a szervezet egészséges működéséhez szükséges vitaminok, növényi rostok és ásványi anyagok mennyiségét.

Az élelmiszerek energiatartalma azt jelenti, hogy mennyi energiát nyerünk az étel elfogyasztásával. Az élelmiszerek tápértéke nem egyforma. A zsírokban vagy cukorban gazdag élelmiszerek sokkal több energiát tartalmaznak, mint például a rostokban gazdag zöldségek és gyümölcsök (1. ábra).

images

1. Zsírban és cukrokban gazdag ételek

A fizikai aktivitás és több más szempont (nem, életkor, fizikai állapot) függvényében különböző mennyiségű táplálékra van szükségünk. Egy rendszeresen kemény fizikai munkát végző embernek sokkal több energiára van szüksége, mint ülőmunkát végző társának. Nem mindegy tehát, hogy mennyit eszünk, mert ha az étellel több energiát viszünk be a szervezetünkbe mint amennyire szükségünk van, az elhízáshoz vezet. Sportolás közben izmaink a felhalmozott zsírból nyernek energiát, ami rendszeres mozgás esetén fogyáshoz vezethet (2. ábra).

images

2. A rendszeres sportolás egyensúlyban tartja az energiabevitelt

A háztartások

Házaink, lakásaink üzemeltetéséhez szintén energiára van szükség. A fűtéshez, sütéshez, főzéshez szükséges energia előállítása többféleképpen is történhet.

Régebben az emberek fát és szenet használtak energianyerésre, ma ezeket felváltotta az olaj és a gáz, illetve az elektromos áram. A világításhoz és háztartási gépeink működtetéséhez szintén elektromos áram szükséges (3. ábra).

images

3. Elektromos árammal működő háztartási eszközök

Az energiafogyasztóknak ki kell fizetniük az energia árát. A fát, olajat, szenet meg kell vásárolnunk. A gázfogyasztásunkat, valamint a felhasznált elektromos áram mennyiségét szolgáltatók mérik, és az általuk küldött számlát bizonyos időközönként be kell fizetnünk.

A közlekedés

Háztartási gépeinkhez hasonlóan a járművek is energiafogyasztók, hiszen mozgásukhoz energia szükséges.

A történelem során sokat változtak a járművek mozgatásához használt energiaforrások.

A legrégebbi időkben a hajókat a víz és a szél energiájával hozták mozgásba.

Később, az ókori gályákon vagy a lóvontatású szekereken, emberek és állatok energiáját vették igénybe.

Az első géppel hajtott járművek a 18. században jelentek meg. Ezek először gőzt használtak energiaforrásként (gőzhajó, gőzmozdony), amelyet a fa és a szén elégetéséből nyertek. A 19. század végén feltalálták a belső égésű motort, ahol már benzin vagy dízelolaj volt az energiaforrás.

Napjainkban egyre inkább terjednek az elektromos hajtású járművek (4. ábra).

images

4. Elektromos busz

images RÖVID ÖSSZEFOGLALÁS

Energiának nevezzük az anyagoknak azt a képességét, amellyel más anyagokon változást tudnak létrehozni valamilyen kölcsönhatás révén.

Az ember az élelmiszerek tápértékéből fedezi energiaszükségletét.

A háztartások és a közlekedés is nagy energiafogyasztó. Az épületek fűtésére, világítására, a háztartási berendezések, illetve a közlekedési eszközök működtetésére különféle energiaforrások állnak rendelkezésre.

Az energiaforrások a történelem során a technikai fejlődés révén sokat változtak.

images ÚJ FOGALMAK

energia, tápérték, energiatartalom, energiafogyasztó