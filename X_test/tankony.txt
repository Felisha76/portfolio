2. Az élettelen környezeti tényezők vizsgálata a természetben

images

Hogyan tudjuk meghatározni a vizek és a talajok tulajdonságait terepi körülmények között?

Mint ahogy az előző leckében szó volt róla, a természet megfigyelését, kísérletek végzését terepi és laboratóriumi környezetben is lehet végezni. Ebben és a következő leckében a természetben végezhető megfigyelések legfontosabb csoportjaival ismerkedhettek meg.

A természetben történő vizsgálódások során foglalkozhatunk az élettelen környezeti tényezők tulajdonságainak meghatározásával és az élőlények megfigyelésével, elemzésével, csoportosításával. Az élő szervezeteket az különbözteti meg az élettelenektől, hogy életjelenségeket mutatnak.

Az élettelen környezeti tényezők közül leggyakrabban a vizet és a talajt szoktuk terepen vizsgálni, amikor egyszerű kísérletekkel meghatározzuk bizonyos tulajdonságaikat. A vízen és a talajon kívül nagyon fontos a levegő vizsgálata is, hiszen ezt csak terepi körülmények között tudjuk megtenni. Vizsgálata rendkívül sok, az ember egészségét befolyásoló tényezőre (por, pollen, szennyező anyagok stb.) kiterjed.

Terepi vízvizsgálat

Napjainkban a vizek elszennyezése globális problémának számít. Környezetünkben szinte már nincs is olyan vízfolyás vagy tó, amelyben ne találnánk valamilyen szennyező anyagot. Ezeknek az anyagoknak a beazonosítása fontos feladat a vízi élővilág és az emberi egészség megőrzése érdekében.

Egyszerű terepi vizsgálatokkal Ti is információt kaphattok a lakóhelyetek, iskolátok közelében lévő vizek állapotáról. A vízhőmérsékletet hőmérővel ellenőrizhetitek. Ha a víz melegebb, mint az a levegő hőmérséklete alapján várható lenne, elképzelhető, hogy valahol nagyobb mennyiségű meleg vizet eresztenek a vizsgált vízbe, és ez okozza a hőmérséklet-emelkedést. Ezt a folyamatot hőszennyezésnek nevezzük.

images

1. Elszíneződött lakmuszpapír

A vizek fontos tulajdonsága a savasság is. A kívánatosnál savanyúbb vagy lúgosabb víz káros hatással lehet a vízi élővilágra, pusztulását okozhatja. A savasságot indikátorpapírral vizsgálhatjátok, amely a vízbe mártva elszíneződik (1. ábra). Egy színskálával összehasonlítva könnyen megállapítható, mennyire savas a vizsgált víz.

A vízben található egyéb szennyező anyagokat legkönnyebben vízvizsgáló tesztdoboz segítségével mutathatjuk ki (2. ábra). Ilyenkor a vízmintánkhoz a leírásban meghatározott mennyiségű vegyszert adunk, amely hatására a vízmintánk elszíneződik. Ha a színét összehasonlítjuk egy színskálával, megtudjuk, mennyi szennyező anyagot tartalmaz a vizsgált víz. Ezzel a módszerrel leggyakrabban a vizekbe kerülő tápanyagok mennyiségét szoktuk vizsgálni. Ezek az anyagok a vízi növényzet túlzott elszaporodását és végső soron a vizek elmocsarasodását, a meder feltöltődését okozzák. Ha ilyen anyagokat találunk a vizekben, arra gyanakodhatunk, hogy a közelben nem megfelelő módon műtrágyáznak vagy a vízparti házak nincsenek szennyvízcsatorna-hálózatra kötve.

images

2. Vízvizsgáló tesztdoboz

Talajvizsgálat terepen

A talajok megfigyelésének, vizsgálatának kevésbé a szennyezések kimutatása a célja, mint inkább a talaj minőségének, tulajdonságainak a meghatározása. A talaj színe összefüggésben van a termőképességgel, minél sötétebb, általában annál több humuszt tartalmaz, annál termékenyebb (3. ábra).

images

3. A talaj színe a termőképességéről ad információt

A talajok jellemzője a mésztartalom is. Ha mészben gazdag talajra sósavat cseppentünk, a két anyag heves pezsgés kíséretében kölcsönhatásba lép egymással (4. ábra).

images

4. A talajok mésztartalmának vizsgálata

A talaj összetételét, vagyis azt, hogy inkább homokban vagy inkább agyagban gazdag, szintén könnyen megállapíthatjuk. Vízzel összedolgozva a talajt különböző alakzatokat formálhatunk belőle. Ha csak gombócot tudunk kialakítani, akkor inkább homokos összetételű a talajmintánk, ha viszont nudlit és perecet is tudunk formálni belőle, akkor agyagos talajjal van dolgunk.

A talajok vízellátása a növényzet szempontjából fontos tulajdonság, hiszen a növények a vizet a gyökérzetükön keresztül a talajból veszik fel. Ha a talaj gyorsan átereszti a vizet és az elszivárog, a növényzet nem jut elég vízhez. Ha viszont nem ereszti át a vizet, hanem hosszú időn keresztül megtartja, kiszorítva a talajban lévő levegőt, az a növény rothadásához vezethet. A talajok víztartó képességét terepi körülmények között is könnyen megvizsgálhatjuk. Szűrőpapírral bélelt tölcsérbe kis mennyiségű talajmintát helyezünk, majd vizet csorgatunk át rajta. A vizet mérőhengerbe felfogjuk és leolvassuk, hogy a talaj adott idő alatt mennyi vizet eresztett át.

images RÖVID ÖSSZEFOGLALÁS

Terepi vizsgálódásaink során foglalkozhatunk a környezet élettelen elemeivel és az élővilággal is.

Az élettelen tényezők közül elsősorban a vizeket és a talajokat szoktuk vizsgálni.

A vízzel történő kísérleteket általában a víz minőségének meghatározása céljából végezzük. Leggyakrabban a víz hőmérsékletét, savasságát és szennyezőanyag-tartalmát szoktuk mérni.

A talajvizsgálatok legfőbb célja a talaj típusának, minőségének a meghatározása. Ehhez a talaj színét, mésztartalmát, összetételét és vízáteresztő képességét határozzuk meg kísérleti úton.

images ÚJ FOGALMAK

hőszennyezés, indikátorpapír, vízvizsgáló tesztdoboz, vízáteresztő képesség