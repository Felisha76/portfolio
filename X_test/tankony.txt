Környezetvédelem

Az előző leckében láthattátok, ahhoz, hogy megfelelő mennyiségű energiát állítsunk elő a mindennapi élethez, igen jelentős környezeti hatásokkal is számolnunk kell.

A legtöbb szennyező anyag a fosszilis tüzelőanyagokat elégető erőművekből, ipari üzemekből, mezőgazdaságból és közlekedésből származik.

Környezetünk védelme érdekében a nagy szennyezőanyag-kibocsátók igyekeznek olyan technológiákat kifejleszteni és alkalmazni, melyek csökkentik a környezetszennyezés mértékét. Ilyen berendezések lehetnek például a kéményekbe épített porleválasztók vagy szűrőberendezések, amelyek megakadályozzák, hogy a légszennyező anyagok a környezetbe kerüljenek. Ma már a legtöbb járműbe szerelnek katalizátort, ami az üzemanyag elégetése során keletkező szennyező anyagok átalakítására szolgál.

Energiatakarékosság otthon

Energiatakarékos életmóddal mi magunk is tehetünk a kisebb szennyezőanyag-kibocsátásért, környezetünk és egészségünk védelméért. Minél több áramot fogyasztunk ugyanis, annál több energiára van szükség, és annál jobban terheljük a környezetünket is.

Otthonodban figyelj oda, hogy minél kevesebb áramot használj! Ne hagyd, hogy feleslegesen működjön a tévé, rádió vagy a számítógép! Használat után mindig kapcsold ki az elektromos berendezéseket, lehetőleg úgy, hogy a készenléti állapotot jelző égő se világítson! A telefontöltőt is mindig húzd ki használat után! A hagyományos izzókat cseréljétek le energiatakarékos égőkre, LED lámpákra (1. ábra)!

images

1. Hagyományos égő cseréje LED izzóra

Mindig kapcsold le a lámpát, ha kimész a szobából! Ezek neked csak apróságok, de hidd el, sokat számítanak a környezet védelmében!

images

Elektromos készülékek vásárlásakor ma már könnyen tájékozódhatunk azok energiaigényéről. A készülékeket az Európai Unióban egységesen energiaosztályokba sorolják. Az „A” jelű a legjobb, vagyis a legkevesebbet fogyasztó készüléket jelöli, míg a „G” a legrosszabb besorolású.

images

Energiaosztályozási rendszer

Energiatakarékos épületek

2012 óta az épületeket is, hasonlóan a háztartási gépekhez, energiaosztályokba soroljuk. A legenergiatakarékosabb épület „A” jelzést, míg a legkevésbé energiatakarékos „I” jelzést kap.

Az épületek energiapazarlása ellen mi magunk is sokat tehetünk. Kívülről szigetelhetjük a házainkat, modern, hőszigetelő nyílászárókra cserélhetjük a régi ajtókat, ablakokat, vagy jobb energiahatékonyságú kazánt vagy bojlert vásárolhatunk.

Aki új ház építésébe vág bele, gondos tervezéssel sok energiát megtakaríthat. A házak megfelelő tájolása, a jó minőségű építőanyag és a szigetelés nagyban csökkentheti a fűtés és a hűtés költségeit. A tetőre szerelt napelemekkel, napkollektorokkal és a zöldfelületekkel (pl. zöldtető) szintén sok energiát takaríthatunk meg (2. ábra).

images

2. Lakóház napelemekkel és zöldfallal

Energiatakarékosság a közlekedésben

Közlekedési szokásaink megváltoztatásával is sokat tehetünk az energiatakarékosságért.

Kisebb távolságokra ne használjunk autót, menjünk inkább gyalog vagy kerékpárral! Ezzel nem csak a környezetünket, hanem az egészségünket is óvjuk.

Hosszabb távú utazásainknál vegyük igénybe a tömegközlekedést, szálljunk buszra, vonatra (3. ábra)! Napjainkban már ezek a közlekedési eszközök is kényelmesek és egy személyre lebontva sokkal kevesebb a károsanyag-kibocsátásuk, mint az autóké.

Ha mégis az autót választjuk, igyekezzünk minél jobban kihasználni, utazzunk együtt szomszédainkkal, ismerőseinkkel (telekocsi). Ez kicsit több szervezést igényel, de a környezet védelme mellett a személyes kapcsolatok ápolására is nagyszerű alkalom.

images

3. Vonatközlekedés

images RÖVID ÖSSZEFOGLALÁS

Az erőművek, ipari üzemek, a mezőgazdaság és a közlekedés által kibocsátott szennyező anyagok csökkentéséért energiatakarékos életmóddal mi magunk is sokat tehetünk.

Háztartási gépeink megfelelő kiválasztásával és használatával, házaink szigetelésével, közlekedési szokásaink átgondolásával nem csak környezetünket, de egészségünket is védjük.

images ÚJ FOGALMAK

szennyező anyagok, energiatakarékosság, energiaosztály