5.  A korai kapitalizmus
Napjainkban az olyan fogalmak jelentése, mint befektetés, hitel, bevétel, haszon, szinte mindenki számára ismert. A haszonnal kecsegtető gazdasági vállalkozások alapítása és működtetése nagyon sok ember életének meghatározó részei. E fogalmak és tevékenységek mind a 16. században kialakuló gazdasági rendszerben keletkeztek.
■Hogyan működtek a középkori céhek?
■Milyen elvek, szabályok korlátozták termelésüket?
■Miért volt szükség ezekre a korlátozásokra?

Az Atlanti-óceán kereskedelmi „háromszöge” a 17–18. században ■ Kövessük nyomon a kontinensek közötti kereskedelmet! Miért nem voltak sohasem üresek a hajók?
1 Az angol Kelet-indiai Társaság jegyzőkönyvéből; 1601
A fent megnevezett személyek az általuk jegyzett és saját kezűleg aláírt pénzösszegeknek megfelelően vállalják, hogy a jelen esztendőben hajót indítanak Kelet-Indiába és más, hozzá közel fekvő szigetekre és országokba, és ott kereskednek olyan árukkal, amelyekre ezekben az országokban szükség van, illetve olyan árukat vásárolnak, amelyekben ezek az országok bővelkednek […]. A jelen gyűlés 15 személyt választ meg és nevez ki az utazás felelős vezetőinek és igazgatóinak, akik forduljanak Őfelségéhez azzal a kéréssel, hogy az említett vállalkozás résztvevőit ruházza fel privilégiumokkal [kiváltságokkal], olyan jogokkal és vámkedvezményekkel, amilyeneket csak kapni lehet, továbbá szerezzenek be megfelelő hajókat […].
■Mely földrajzi térséget értették Kelet-India alatt?
■Milyen céllal alakult meg a vállalkozás?
A felfedezések hatása Európa gazdaságára
A 16. században az Atlanti-óceán vált a legfontosabb tengeri útvonallá. Európában az atlanti partvidék kikötővárosainak (például Lisszabon, Antwerpen, Amszterdam, London) szerepe felértékelődött, míg az itáliai kereskedővárosok háttérbe szorultak. A felfedezések nyomán létrejött az óceánokat behálózó világkereskedelem. Az egyes távoli térségekkel kialakított kereskedelem megszervezésére kereskedőtársaságok vállalkoztak, amelyek tagjai főleg a nagypolgárság soraiból kerültek ki. A vállalkozók pénzügyi befektetéseik mértékének megfelelően részesedtek a haszonból. Biztos bevétel származott az Amerika, Európa és Afrika közötti „háromszög” működtetéséből, de a legjövedelmezőbbnek az Ázsia felé irányuló kereskedelem bizonyult (például az Angol Kelet-indiai Társaság, 1600). 1
Kedvező földrajzi helyzete miatt Anglia nagyon jól kihasználta az ebből adódó előnyöket. A tengeri kereskedelemből és a nemesfémeket szállító spanyol hajók elleni kalóztámadásokból az angol uralkodók óriási bevételekre tettek szert. Rövidesen Észak-Amerikában angol gyarmatok is létesültek.
■Európa mely térsége tudott bekapcsolódni a világkereskedelembe?
■Hogyan vált egyfajta vállalkozássá a kereskedelem?

Korabeli ábrázolás a 17. századi Londonról
A tőkés gazdálkodás kibontakozása
A nagy földrajzi felfedezések jelentős gazdasági változásokat indítottak el Nyugat-Európában. A gyarmatosítás, illetve az európai népesség növekedése kedvezően hatott a termelésre. A bővülő felvevőpiac láttán a kézművesipar fokozatosan átállt a nagyobb mennyiségű és olcsóbb iparcikkek előállítására, mivel a céhes ipar a megnövekedett igényeket már nem tudta ellátni. Kezdetben a tömegtermékek beszállítói a falusi háziiparban dolgozó emberek voltak. Számukra először a tőkével rendelkező személyek biztosították a nyersanyagot és a munkaeszközöket, akik a félkész termékeket olcsón elszállították. A tőke olyan haszon reményében hosszabb időre befektetett pénzösszeg, amelyet a készpénzállománnyal rendelkező személyek (akár nemesek is, de főleg polgárok) kockázatot vállalva befektettek egy-egy vállalkozásba.
Üzleti versengés indult a vállalkozók között. A vevő attól vásárolt, aki újdonságot gyártott, vagy olcsóbban és jobb minőségben adta el a termékeit a többieknél. A kialakuló tőkés termelési rendszeren alapuló gazdaságot kapitalizmusnak nevezik.
■Milyen új vonásai voltak a gazdasági változásoknak?
■Mi állt mindezek hátterében?
■Nézz utána az atlaszban, hogy nevezik London folyóját! Miért tudott London kereskedelmi központtá is válni a korszakban?

A feudális társadalom átalakulása ■ Miért kezdett bővülni a piac, illetve kezdtek növekedni az árak? Miért volt érdekük a földbirtokosoknak saját kezükbe venni a termelést? Milyen változás állt be a jobbágyok helyzetében?
A polgárosuló életmód
A gazdasági változásokkal párhuzamosan a nyugat-európai társadalomban is alapvető átalakulás kezdődött. A hagyományos középkori jobbágy-földesúr viszony bomlásnak indult. A földbirtokosok ugyanis egyre inkább érdekeltté váltak abban, hogy terményeiket jó pénzért eladják az iparosoknak vagy a kereskedőknek. Ennek megfelelően igyekeztek a birtokaikat minél nagyobb mértékben saját kezelésükbe vonni, és az addig a jobbágytelkeken önállóan gazdálkodó (és a terményeik csak egy részét adózó) jobbágyokat onnan elűzni. Angliában gyakorta az is előfordult, hogy az elkergetett jobbágyok földjén legelőket létesítettek (ún. bekerítések), hogy minél több gyapjút adhassanak el jó áron a textiliparosoknak.

Egy 17. századi holland polgárcsalád Gillis van Tilborgh [hilisz fan tilborg] festményén ■ Keresd meg a gazdagság és a jólét bizonyítékait a képen!
2 Takácsok balladája, 16. század
E háznak van egy tágas terme,
Kétszáz szövőszék áll benne.
Kétszáz férfi, nem kevesebb,
Dolgozik rajta eleget.
Mindegyiknél egy szép gyermek
Vidáman orsót tekerget.
Egy másik helyiségben pedig
Százan a gyapjút fésülik.
Száz asszony, erősek, vígak,
Dallal munkájuk jól halad.
A mellettük lévő kamrában
Kétszáz derék, szorgalmas lány van.
Ez a kétszáz szép ifjú lány –
Csak gombolyít, de nem sző ám.
Mellettük egy újabb szoba,
Kisgyermekek hosszú sora.
Mindenik gyapjút szedeget
Választja, tépi a legszebbet…
■Gyűjtsük össze a balladarészletben említett munkafolyamatokat!
■Kik dolgoztak a manufaktúrában?
A jobbágyok szempontjából nézve a változás inkább keserves volt, semmint örvendetes. Habár a földesúri joghatóság alól kikerültek („felszabadultak”) és szabad emberekké váltak, ugyanakkor jobbágyi jogállásuk megszűnésével elveszítették a szerény, de kiszámítható megélhetést biztosító jobbágytelküket. Sokan éppen ezért elszegényedve a városokba vándoroltak, és az ottani kereskedelmi vagy kézműipari munkákba kapcsolódtak be, általában jóval alacsonyabb életszínvonalon, mint korábban jobbágytelküket művelve. Ők lettek később a bérmunkások. Voltak azonban ügyes és szerencsés parasztok is, akik földbirtokhoz jutottak (például saját jobbágytelküket megvásárolva), így szabad birtokos parasztként maguk is be tudtak kapcsolódni a tőkés termelésbe.
■Miért kezdődött meg a középkori társadalom átalakulása?
■Hogyan segítette mindez elő a korai kapitalizmus kibontakozását?
A 17. század végére Nyugat-Európa nagyobb városaiban a polgárság széles rétege bekapcsolódott a kapitalista gazdálkodásba. A középosztályhoz tartozó rétegek a hivalkodó fényűzést mellőzve, puritán erkölcsök alapján éltek, és igyekeztek tisztán tartani környezetüket. Az általános alapműveltség nőtt a soraikban, szerény könyvtárral rendelkeztek, gyermekeik iskolába jártak. A városokban sorra nyíltak a kávéházak, amelyek a polgárok fő találkozóhelyévé váltak, és a tulajdonos az olvasóközönség számára újságokat járatott.
A manufaktúrák kialakulása
A létrejövő korai kapitalizmus időszakában a termelés már piaci alapokon szerveződött, a tőkés befektető a haszonra törekedett. A merev céhes szabályzatokon alapuló gazdasági rendszert kiszorította a vállalkozását elindítani és fenntartani tudó réteg, amely leginkább a polgársághoz tartozott. A vállalkozó polgárok megfelelő tőkével rendelkezve biztosították a termeléshez szükséges eszközöket (nyersanyag, szerszámok), és fizették alkalmazottaikat.
A folyamat a manufaktúrák kialakulásához vezetett, ahol a munkafolyamatokat részekre bontották, és az egyes munkafázisokat kézzel végezték egészen a 18. század utolsó harmadáig. 2 A manufaktúrákban a pénzét befektető vállalkozó (tulajdonos) biztosította a termeléshez az anyagi eszközöket (nyersanyag, szerszámok), megszervezte az eladást és fizette a terméket előállító bérmunkásokat.
■Miben különböztek a manufaktúrák a céhektől?
Az első bankok és tőzsdék
A kapitalista gazdaság működtetéséhez elengedhetetlen hátteret biztosítottak a bankok. Egy vállalkozás (például manufaktúra) elindításához és működtetéséhez sok tőkére volt szükség. Az is alapíthatott azonban vállalkozást, akinek az induláskor még nem volt elég pénze ehhez. A bankok a majdani haszon reményében egyre több pénzt kölcsönöztek a gyorsan szaporodó vállalkozásoknak. Az ő hasznukat az biztosította, hogy kamatot számoltak fel, és így a végén az eredetileg kölcsönadott összegnél jóval többet kaptak vissza a vállalkozótól. Ha pedig a vállalkozás sikertelen volt, a bank lefoglalhatta és eladhatta az adós ingatlanjait és vagyontárgyait.
A világkereskedelem a hagyományos piacok és vásárok működését is felülírta. Hiszen a nagy mennyiségű árut nehezen lehetett mozgatni, az eladók és vevők „egymásra találása” sokszor nehézkes volt. Emiatt jöttek létre az első tőzsdék, amelyek leginkább abban különböztek egy-egy átlagos piactól vagy vásártól, hogy a kereskedőknek nem kellett odavinniük az árukat, elég volt csak mintát mutatni belőle. Másik oldalról a vevőknek sem kellett rögtön kifizetniük az árut, hanem csak megkötötték az üzletet, azaz megállapodtak, hogy mennyi árut és milyen áron adjanak el. A lebonyolítás pedig a tőzsdén megbeszéltek szerint a későbbiekben történt. Mindez lehetővé tette, hogy sokkal nagyobb mennyiségű áru sokkal gyorsabban cseréljen gazdát, ezzel lendítve tovább a kereskedelem fejlődését.
A magánvállalkozásként működő nagyobb kereskedelmi társaságok alapító tagjai egymás között felosztották a tulajdonjogot olyan arányban, amekkora tőkét az alapításkor a társaság rendelkezésére bocsájtottak. A tulajdonjogukat egy értékpapír, azaz a részvény igazolta, ennek fejében és arányában részesedtek a társaság jövedelméből, de el is adhatták azokat. A részvénytársaságok részvényeivel idővel a tőzsdéken is elkezdtek kereskedni. A részvénytársaságként működő „cégek” a haszonból osztalékot fizettek részvényeseiknek (például az Angol Kelet-indiai Társaság).
■Milyen elvek alapján működtek az első tőzsdék?

A zsúfolt antwerpeni tőzsde. Antwerpen már a 16. század elején élénk kereskedelmi forgalmat bonyolított le, a képen látható árutőzsdét 1531-ben nyitották meg ■ Keresd meg az atlaszodban Antwerpent! Melyik birodalom fennhatósága alá tartozott a város? Állapítsd meg, hogyan kapcsolódott Antwerpen a földrajzi felfedezésekhez!
ÖSSZEFOGLALÓ KÉRDÉSEK ÉS FELADATOK
■Milyen gazdasági változások történtek a felfedezések hatására?
■Milyen fontos alapvonásai vannak a kapitalizmusnak?
■Hogyan és miért jöttek létre a manufaktúrák?
■Hogyan kezdődött meg a társadalom átalakulása?
■Mi volt a bankok szerepe a gazdaság működtetésében?
ÖSSZEFOGLALÓ VÁZLATOK
Világkereskedelem kialakulása – nagy kereskedőtársaságok.
Korai kapitalizmus, tőke.
Manufaktúra, vállalkozó polgárság, bérmunkások.
Bankok: hitel és kamat.
Tőzsde, részvények.
Élet XIV. Lajos udvarában
■ OLVASMÁNY

XIV. Lajos uralkodása idején
A polgári életforma kialakulása mellett természetesen megmaradt a királyi udvartartásokra jellemző pompa. Sőt, a 17. századi francia királyi udvar bőven megelőzte a korábbi korszakok udvartartását. XIV. Lajos (1643–1715) uralkodása idején a fényűzés az építészetben maradandó emléket eredményezett. Az uralkodó a Párizs melletti Versailles-ban [verszáj] építtette fel azt a palotaegyüttest, amely később mintául szolgált Európa uralkodóinak és előkelő nemeseinek.
A palota óriási méretei, márványoszlopai, hatalmas tükrökkel, csillárokkal díszített termei mind ugyanazt a célt szolgálták: lenyűgözni az ide érkezőt. A kastély körüli hatalmas parkokban száz és száz szökőkút ontotta vizét.
■Tekintsd meg a tankönyvi képeket a versailles-i épületről, illetve keress néhányat az interneten is!
Reggelente a főinasa ébresztette az uralkodót, akire legalább egy tucat kiválasztott nemes várakozott, hogy segíthessen a királynak az öltözködésben. Közülük azonban csak néhánynak adatott meg a dicsőség, hogy őfelségének nyújthassa papucsát, vagy felhajthassa az ingujját. A hálószoba előterében és szerte a palotában is előkelőségek várakoztak. A király biccentése, egy elismerő pillantás vagy egy kedves szó örökre meghatározta udvaroncai sorsát.
■Képzeld el, hogy udvaronc vagy XIV. Lajos palotájában! Meséld el az uralkodó egy napját!
A 17. században a divatot a versailles-i udvar szabta meg. XIV. Lajos udvarából havonta küldték a felöltöztetett, életnagyságú bábukat Európa fővárosaiba. A divat átalakult, és ennek egyik jellegzetessége a paróka volt. Parókát már az ókorban is hordtak, de a francia királyi udvarban újra divatos lett. Általában emberi hajból vagy valamilyen állatszőrből készült. A szegények gyakran adták el hajukat a parókakészítőknek. A kor tisztálkodási szokásaiból adódik, hogy a parókát a viselője gyakran nem tartotta tisztán. Nem volt ritka a hajtetűk elszaporodása sem. Előnye volt viszont, hogy a fejet melegen tartotta.

A versailles-i palota tükörterme


Francia divat ■ Foglald össze az eddig tanultak alapján, miben volt mintaadó a versailles-i udvar!
A versailles-i életkörülmények napjaink emberét elriasztaná. Az udvarban több ezren éltek (főurak, udvarhölgyek, szolgák, helyőrség), de vezetékes víz- és csatornahálózat nem állt rendelkezésre. Mellékhelyiségek híján a lépcsőfordulókban különítettek el részeket az emberek számára, ezek tisztántartásáról a személyzet gondoskodott. A személyes higiénia sem igen jellemezte a korszakot. Az uralkodót reggelente egy vizes vászondarabbal végigdörzsölték, kezére vizet löttyintettek és kétnaponta megborotválták – ez volt a mosdás. Elkülönített fürdőszoba nem volt Versailles-ban. A kellemetlen szagokat nehéz parfümökkel próbálták elnyomni, a ruhát gyakran váltották. Az udvari életet télen a rosszul fűtött, huzatos szobák nehezítették; feljegyezték, hogy XIV. Lajos hálószobájában a kancsóban többször megdermedt a víz egy-egy téli éjszakán. Versailles-ba a nemességet az udvari élet vonzotta, hiszen itt mindennaposak voltak a rendezvények, a szórakozás különböző formái (biliárd, kártya, tenisz) is rendelkezésre álltak.
„Szenvedélyesen érdekelte minden csip-csup apróság, mindig megragadt a részletek szintjén, és a valódi döntések minisztereire maradtak. Emellett hiú volt, s hiúsága a végtelenségig fokozta már amúgy is nagy gőgjét: szentül hitte, hogy ő ért a legjobban mindenhez, és senki se ér a nyomába sem vitézség, sem előrelátás, sem kormányzás dolgában. Ezért aggatta tele a versailles-i palota falait azokkal a külföldieket sértő képekkel és feliratokkal, ezért próbált operaáriákat énekelgetni, ezért született könyvtárnyi vers és traktátus dicső tetteiről, […] nem tudott betelni önnön nagyságával, sóváran vágyott az elismerésre, és elragadtatva fogadta a legémelyítőbb ízléstelenségeket is, pedig jutott neki abból is bőségesen. […]
Ezért volt mindennél fontosabb a számára tekintélyének megőrzése, ezt óvta féltékenyen mindenekfelett, s az igazság, az észszerűség vagy bármely más megfontolás csak másodlagos szempont lehetett.
Egy ilyen mérhetetlenül fennhéjázó uralkodónak mindig mindenben túl kell szárnyalnia másokat. Ragyognia kellett, és ragyogott is: hölgyeinket figyelmes bókokkal, az udvart és a népet ünnepségeivel, fényűzően berendezett palotájával és gyönyörű kertjével kápráztatta el. Mivel mindenben a nagyságra tört, nem ismert semmiféle mértéket, és még a természeten is úrrá akart lenni, tévedései is impozánsak és páratlanok: bámulatos érzékkel tudta megtalálni monumentális és csapnivalóan rossz ízlésről tanúskodó építményei számára a leglehetetlenebb helyeket.”
(Saint-Simon herceg emlékirata)
■Milyen személyiségvonásokat emelt ki a szerző XIV. Lajosról?
■Milyen uralkodói stílus jellemezte XIV. Lajost?

A versailles-i kastély