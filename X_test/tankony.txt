Szeresd a hazát! … Hazaszeretet egyike a kebel tiszteletre legméltóbb szenvedelmeinek … Minden erény önáldozattal jár, feláldozásával pillanatnyi kényünknek, megtagadásával önhasznunknak

Kölcsey Ferenc: Parainesis Kölcsey Kálmánhoz – részlet

Vörösmarty Mihály: Szózat

Hazádnak rendületlenűl

Légy híve, oh magyar;

Bölcsőd az s majdan sírod is,

Mely ápol s eltakar.

És annyi balszerencse közt,

Oly sok viszály után,

Megfogyva bár, de törve nem,

Él nemzet e hazán.

A nagy világon e kivűl

Nincsen számodra hely;

Áldjon vagy verjen sors keze;

Itt élned, halnod kell.

S népek hazája, nagy világ!

Hozzád bátran kiált:

„Egy ezredévi szenvedés

Kér éltet vagy halált!”

Ez a föld, melyen annyiszor

Apáid vére folyt;

Ez, melyhez minden szent nevet

Egy ezredév1 csatolt.

Az nem lehet hogy annyi szív

Hiában onta vért,

S keservben annyi hű kebel

Szakadt meg a honért.

Itt küzdtenek honért a hős

Árpádnak hadai;

Itt törtek össze rabigát

Hunyadnak karjai.

Az nem lehet, hogy ész, erő,

És oly szent akarat

Hiába sorvadozzanak

Egy átoksúly2 alatt.

Szabadság! itten hordozák

Véres zászlóidat,

S elhulltanak legjobbjaink

A hosszu harc alatt.

Még jőni kell, még jőni fog

Egy jobb kor, mely után

Buzgó imádság epedez3

Százezrek ajakán.

Vagy jőni fog, ha jőni kell,

A nagyszerű halál,

Hol a temetkezés fölött

Egy ország vérben áll.

Légy híve rendületlenűl

Hazádnak, oh magyar:

Ez éltetőd, s ha elbukál,

Hantjával ez takar.

S a sírt, hol nemzet sűlyed el,

Népek veszik körűl,

S az ember millióinak

Szemében gyászköny űl.

A nagy világon e kivűl

Nincsen számodra hely;

Áldjon vagy verjen sors keze:

Itt élned, halnod kell.

 

1836

A Szózat szerepe a magyar nemzet életében

A Szózat – Kölcsey Ferenc Himnusz című művéhez hasonlóan – nemzeti jelképünkké vált. A Himnuszt Erkel Ferenc, a Szózatot Egressy Béni zenésítette meg, e két mű nemzeti ünnepeinken mindig felcsendül.

A Szózattal Vörösmarty hazafias költészetének legnagyobb remekművét alkotta meg. Tekinthetjük egyfajta felhívásnak is a verset, amelyben a költő a magyar nemzethez szól. A szózat olyan lírai műfaj, amelyben a beszélő a közösséghez intéz szót, azaz beszédet.

A mű első két versszaka megfogalmazza a felhívás lényegét, a feltétel nélküli hazaszeretetet. Legfontosabb gondolata a rendületlen – minden időben és helyzetben, minden körülmények közötti – hűség kérése: Hazádnak rendületlenűl / Légy híve, oh magyar; … A haza fogalmához kapcsolódnak kezdet és vég, élet és halál ellentétei:

image

A második versszak utolsó két sora jelöli ki az egyes ember számára a helytállás kötelességét a sors kiszámíthatatlansága ellenére is. Vörösmarty Szózatában a haza azonos a hellyel. Ez a hely (itt), az otthonunk, amely befogad mindannyiunkat.

 	
A nagy világon e kivűl

Nincsen számodra hely;

(…)

Itt élned, halnod kell.

Keretes szerkezet

A Szózat esetében – mint a Himnusznál is – az első és utolsó két-két strófában figyelhetjük meg az ismétlődést, amely már szinte paranccsá erősödik ezeknél a részeknél. A 13. versszak némi változtatással, a 14. pedig változatlanul ismétli meg az első és második versszak sorait, ezáltal alkotják meg a mű keretét.

1.Hazádnak rendületlenűl
Légy híve, oh magyar;
Bölcsőd az s majdan sírod is,
Mely ápol s eltakar.

13.Légy híve rendületlenűl
Hazádnak, oh magyar:
Ez éltetőd, s ha elbukál,
Hantjával ez takar.

Az első két sor ugyanazon szavakból építkezik, mégis hangsúlyosabbnak érezzük a 13. versszakban a felszólítást, a hazánk iránti rendületlen hűség fontosságát.

A költeménynek ezek a kezdő és záró szakaszai nyomatékosítják a határozott cselekvésre való felszólítást és buzdítást. Eszerint rendíthetetlenül ki kell tartanunk nemzetünk, hazánk és otthonunk mellett egy életen át: Itt élned, halnod kell.

Kérdések, feladatok image

1.Fogalmazzátok meg a rendületlenül szó jelentését!

2.Magyarázzátok meg a – Szózat szövege alapján – a következő szavak jelentését: ápol, eltakar, elbukál, bölcső, szemfödél!

3.Tanuljátok meg a keretversszakokat!

image Projektfeladat: Végezzetek kutatómunkát! Gyűjtsetek minél több hazaszeretetről szóló lírai alkotást! Készítsetek a versekhez illusztrációkat, majd rendezzétek tablóra a költeményeket és az illusztrációkat! Rendezzetek kiállítást tablóitokból!

image

A Szózat eredeti kézirata

________________

1ezredév: évezred

2átoksúly: csapás, átok

3epedez: sóvárog