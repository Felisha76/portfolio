6. Erdőgazdálkodás és természetvédelem

images

Mi a hasznuk az erdőknek?

Erdő- és vadgazdálkodás

Hazánk területének nagy részét valamikor erdők borították, mára azonban kevesebb mint 20%-án találhatók meg. Már a középkorban elkezdődött az erdők irtása, mert kellett a hely a mezőgazdasági területek számára. Az erdőirtás a későbbi korokban a települések növekedésével és az iparosítással felgyorsult. Az erdők gondozása, tervszerű védelme, önfenntartó képességének megőrzése ma már az erdőgazdaságok alapvető feladata. Az erdők hasznosítását tekintve megkülönböztetnek gazdasági és közjóléti erdőket. Ez utóbbiak az emberek számára pihenést, felüdülést nyújtó helyek.

Az erdők nemcsak a táj szemet gyönyörködtető részei, hanem fontos gazdasági egységek is. Az erdők fa- és vadállománya gazdasági értéket képvisel, az erdőgazdaságokban emberek juthatnak megélhetéshez (1. ábra). A jól vezetett gazdaságokban tervszerűen foglalkoznak a faállomány kitermelésével és feldolgozásával, a fiatal fák nevelésével és az erdő más hasznosítható termékeinek (gomba, agancs stb.) gyűjtésével.

images

1. Fakitermelés. Erdőalkotó fáink kitűnő faipari alapanyagot szolgáltatnak

images

2. Vaddisznók

A vadgazdálkodás célja a nagyvadállomány létszámának és egészségének fenntartása (2. ábra). A vadászat és a vadhús eladása nem elhanyagolható bevételt jelent. Az erdő- és vadgazdálkodás feladata az is, hogy összehangolják az erdészet, a vadászat és a környező mezőgazdasági területek érdekeit.

Az erdők jelentőségét nem lehet túlbecsülni. A fák és a többi növény fotoszintézise oxigént termel, és megköti a levegőbe került szén-dioxidot. A fák levelei hatalmas tömegű port kötnek le. A mezőgazdasági területeket védő erdősávok felfogják a szelet és megakadályozzák a talaj lepusztulását. Ahol az erdőt kivágják, a hegyoldalakról gyorsan lemosódik a talaj, és az egykor zöldellő erdő helyén csak a csupasz szikla marad. Természeti értékei és környezetvédelmi jelentősége miatt az erdők 40%-a élvez valamilyen természetvédelmi oltalmat. Az erdő- és vadgazdálkodást és a természeti értékek védelmét törvények szabályozzák.

A fakitermelés módszerei

Az erdők fenntartása és természetes folyamataik megőrzése mellett az erdőgazdaságok egyik legfontosabb feladata a faállomány tervszerű hasznosítása. A fák gazdasági célú kitermelése többféleképpen folyhat. Tarvágásnak nevezzük azt a folyamatot, amikor egy területen minden fát egyszerre vágnak ki (3. ábra).

images

3. Tarvágás

Ez a kitermelési mód jelentős tájképi és környezeti átalakítást okoz. Ilyen művelés hazánkban az utóbbi néhány évben gyakorlatilag nincs. A szálaló vágásnál az előre kijelölt, idősebb fákat egyenként termelik ki, így nem sérülnek sem az erdő természetes folyamatai, sem a tájkép (4. ábra). Napjainkban már ez a fakitermelési módszer a legelterjedtebb Magyarországon.

images

4. A szálaló vágás folyamatos erdőborítottságot biztosít

Erdőrezervátum program

Hazánkban az elmúlt 30 évben több helyen is kijelöltek olyan védett erdőterületeket, amelyek központi részén minden emberi tevékenységet megszüntettek. Mivel így semmi nem zavarja meg az erdők életét, jobban tanulmányozhatók az ott zajló természetes folyamatok. Jelenleg 63 kisebb-nagyobb területű erdőrezervátum található Magyarországon. Mindegyikük változatos szerkezetű, gazdag növény- és állatvilággal rendelkezik. Központi részeik csak hivatalos engedéllyel látogathatók.

images RÖVID ÖSSZEFOGLALÁS

Az erdők felbecsülhetetlen szerepet játszanak az egészséges emberi környezet fenntartásában. Tisztítják a levegőt, és javítják összetételét, mérsékelik a hőingást, védik a talajt.

Az erdő- és vadgazdálkodás feladata az erdők fenntartása és hasznosítása. A modern erdőgazdaságok természetközeli állapotban tartják az erdőket. A vadgazdálkodás a vadállomány megőrzésén túl az állomány egészségének fenntartását is célul tűzi ki.

Az erdőrezervátumok olyan védett területek, ahol mindenféle emberi tevékenység tiltott, ezért semmi nem zavarja az erdőkben zajló természetes folyamatokat. A kutatók így jobban megismerhetik az erdők életét és működését.

images ÚJ FOGALMAK

gazdasági erdő, közjóléti erdő, erdőgazdaság, vadgazdálkodás, fakitermelés, tarvágás, szálaló vágás, erdőrezervátum