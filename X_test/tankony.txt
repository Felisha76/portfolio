A természetben számos olyan anyagot és folyamatot találunk, amelyekből megfelelő körülmények között energiát tudunk előállítani. Ezeket az anyagokat és természeti folyamatokat energiaforrásoknak nevezzük.

A Nap

Földünk legfontosabb energiaforrása a Nap. A belsejében folyamatos energia-felszabadulás zajlik. A képződő energiát részben fény, részben pedig hő formájában sugározza Földünkre.

A növények növekedéséhez, fejlődéséhez feltétlenül szükséges a Nap energiája. A Nap sugarai melegítik fel a földfelszínt. A Nap energiája tartja fent a víz körforgását és a szélrendszerek működését. Emiatt azt mondhatjuk, hogy közvetlenül vagy közvetve, de szinte minden földi energiaforrás felhasználásával végső soron a Nap energiáját hasznosítjuk.

A nem megújuló energiaforrások

Energiaforrásaink egy részét a természetből kell kitermelnünk, majd bonyolult folyamatok révén erőművekben átalakítjuk őket, így adnak energiát.

Azt a mennyiséget, ami megmutatja, hogy 1 kg anyag elégetésével mennyi energiához jutunk, fűtőértéknek nevezzük. Az erőművekben energiatermelésre használható anyagokat, például a szénféleségeket, a kőolajat és a földgázt energiahordozóknak nevezzük (1. ábra). Ezek mennyisége a kitermelés előre haladtával csökken, vagyis egy idő után elfogynak és emberi mértékkel mérhető időn belül nem termelődnek újra. Emiatt ezeket az energiaforrásokat nem megújuló, más néven fosszilis energiaforrásoknak nevezzük.



1. Szén

A fosszilis energiahordozók növényi és állati maradványok bomlása során, évmilliók alatt keletkeznek. A szénféleségek elpusztult fás szárú növényekből, meleg és nedves körülmények között jönnek létre. A kőolaj és a földgáz elsősorban elhalt algák, állatok maradványaiból alakul ki.

A nem megújuló energiaforrások közé tartozik az uránérc is, az atomenergia energiahordozó anyaga.

A nem megújuló energiaforrásokat általában a Föld mélyéből, bányászat útján hozzuk a felszínre (2. ábra).

A Földön nem minden ország gazdag energiahordozókban. Az az ország, ahol hiány van ezekből az anyagokból, behozatalra szorul belőlük. Hazánkban jelenleg a szénféleségek közül csak a kisebb fűtőértékű lignitet bányásszák, a jobb minőségű barna- és feketekőszén felszínre hozatala már nem gazdaságos. Kőolaj- és földgázbányászat még folyik Magyarországon, de a biztonságos ellátás érdekében külföldről is érkezik utánpótlás.



2. Tengeri olajfúrótorony

A megújuló energiaforrások

A természetben több olyan folyamatot is megfigyelhetünk, amelyeket az emberiség már nagyon régóta energiatermelésre tud fordítani.

Őseink a nagy erejű folyóvizek energiáját vízimalmok működtetésére használták, míg a szél erejével távoli tájakra tudtak hajózni (3. ábra). Ezek az energiaforrások látszólag kifogyhatatlanok, erejük folyton megújul, ezért ezeket megújuló energiaforrásoknak nevezzük.



3. A vitorlások a szél erejét használják energiaforrásnak

Napjainkban a folyók sodrásából származó energiát vízerőművekkel (4. ábra), a szél energiáját pedig szélerőművekkel alakítják elektromos energiává, amit azután távvezetékekkel szállítanak a háztartásokba vagy az ipari felhasználókhoz.

A Nap energiáját közvetlenül is felhasználjuk energiatermelésre napelemek vagy napkollektorok formájában.

A földfelszín alól is nyerhetünk energiát: a feltörő hévizek és a talaj mélyebb rétegeinek hőjét is használhatjuk energiaforrásként. Ezek a geotermikus energiák.

Napjainkban a globális éghajlatváltozás elleni küzdelem következtében egyre inkább előtérbe kerülnek a megújuló energiaforrások. Ezek az energiahordozók ugyanis nem bocsátanak ki olyan anyagokat, amelyek a légkör felmelegedését okozzák.

A világszerte egyre súlyosbodó üvegházhatás ellen tehát hatékony megoldást jelenthet a megújuló energiaforrások nagyobb arányú alkalmazása a fosszilis energiahordozókkal szemben.



4. Vízerőmű

 RÖVID ÖSSZEFOGLALÁS

Energiaforrások azok az anyagok, amelyekből megfelelő körülmények között energia nyerhető.

Az emberi léptékben mérve megújulni nem képes anyagokat nem megújuló (fosszilis) energiahordozóknak nevezzük. Ilyenek például a szénféleségek, a kőolaj és a földgáz.

A megújuló energiaforrások ereje folyton megújul. Ide tartozik a víz-, a szél-, a nap- és a geotermikus energia.

A megújuló energiaforrások nagyobb arányú alkalmazása hosszabb távon megoldást jelenthet a globális éghajlatváltozásra.

 ÚJ FOGALMAK

energiaforrás, fűtőérték, energiahordozó, nem megújuló energiaforrás (fosszilis energiaforrás), megújuló energiaforrás, geotermikus energia