3. A földrajzi fokhálózat II.

images

Hogyan jellemeznéd Magyarország földrajzi fekvését?

Határozd meg a vitorlás hajó földrajzi helyzetét az 1. ábrán! Először olvasd le, melyik szélességi körön található, majd határozd meg a hosszúsági kört is. A szélességi és a hosszúsági kör metszéspontja egyértelműen megadja a pont két koordinátáját. A pont koordinátáinak felírásakor a megállapodás szerint először a szélességi kört, majd utána a hosszúsági kört írjuk fel. A keresett hajó koordinátái ennek alapján: é. sz. 40°, ny. h. 20°.

images

1. Földrajzi helyzet meghatározása a fokhálózat segítségével

Ezután határozzuk meg térkép segítségével egy hazai település, Balatonalmádi helyét a Földön! (2. ábra).

1.A térképen a keresőhálózat segítségével megkeressük a kérdéses települést, és leolvassuk, hogy melyik hosszúsági kör húzódik rajta keresztül.

2.A hosszúsági körök számát az atlasz alsó és felső szélén tüntetik fel.

3.Tudjuk, hogy Magyarország Greenwichtől keletre, tehát a keleti félgömbön fekszik, így a leolvasott hosszúság: k. h. 18°.

4.A szélességi értékeket az atlasz jobb és bal szélén szerepeltetik.

5.Hazánk az Egyenlítőtől északra, tehát az északi félgömbön helyezkedik el. A térkép szerint Balatonalmádi földrajzi szélessége: é. sz. 47°.

Balatonalmádi földrajzi koordinátái: é. sz. 47°, k. h. 18°.

images

2. Térképrészlet (Dunántúl)

Gyakorló feladatok

1.Melyik városok fekszenek az alábbi földrajzi koordinátákon?

•é.sz. 40°; ny.h. 74°

•d.sz. 33°; k.h. 151°

•é.sz. 60°; k.h. 30°

•d.sz. 12°; ny.h. 77°

•é.sz. 47°; k.h. 21°

•é.sz. 64°; ny.h. 21°

2.Milyen földrajzi koordinátákon fekszenek az alábbi földrajzi helyek?

•Budapest

•Kékestető

•London

•Róma

•Szeged

3.Hazánk és egyben Közép-Európa legnagyobb tava a Balaton. Van azonban hazánkban egy azonos nevű település is.

a)Keresd meg az atlaszodban ezt a települést!

b)Melyik megyében található?

c)Hányas számú főúton lehet megközelíteni?

4.Igazak-e vagy hamisak az alábbi állítások?

a)Afrika területe a keleti és a nyugati félgömbön is megtalálható.

b)Észak-Amerikán áthalad az Egyenlítő.

c)Ausztrália északi része átnyúlik az északi félgömbre.

d)Ázsia a nyugati félgömbön van.

e)Dél-Amerika teljes területe a déli félgömbön található.

Hazánk helye a Földön

Magyarország az északi félgömbön, az Egyenlítőtől és az Északi-sarktól nagyjából azonos távolságra, Európa középső részén, egészen pontosan Kelet-Közép-Európában található (3. ábra). Hazánk szárazföldi ország, az óceántól és a tengerektől viszonylag távol, a Kárpát-medence középső részén helyezkedik el.

A Kárpát-medencét hegységek veszik körül. Nyugat felől az Alpok lealacsonyodó vonulatai, míg északról és keletről a Kárpátok hegykoszorújának belső íve határolja. Délen a Dinári-hegyvidék zárja el az Adriai-tengertől.

images

3. Hazánk helyzete Európában

images RÖVID ÖSSZEFOGLALÁS

Az Egyenlítőtől való távolságot a szélességi értékek, a kezdő hosszúsági körtől való távolságot a hosszúsági értékek határozzák meg fokokban kifejezve. A szélességi és a hosszúsági körök hálózata alkotja a földrajzi fokhálózatot. A Földön a földrajzi fokhálózat segítségével egyértelműen megadhatjuk egy pont koordinátáit.

images ÚJ FOGALMAK

szélességi kör, Ráktérítő, Baktérítő, Északi-sarkkör, Déli-sarkkör, Északi-sark, Déli-sark, hosszúsági kör, földrajzi fokhálózat