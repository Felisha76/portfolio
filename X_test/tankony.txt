5. Oldjuk meg együtt!

images

Hogyan tervezzünk utazást a modern navigációs technika segítségével?

Az előző órán megismerkedtetek a térképészet modern technikáival, a navigációs alkalmazások és a légifelvételek lehetőségeivel.

A mai órán az lesz a feladatotok, hogy ezeknek a technikáknak a felhasználásával saját magatok tervezzetek meg egy belföldi utazást. Itt most egy konkrét egynapos kirándulás tervezetét vesszük végig, de természetesen hazánk bármely térségét felfedezhetitek. Párban vagy 3-4 fős csoportokban dolgozzatok!

Ha a technikai feltételek nem megfelelőek, a feladatokat egyedül és akár egymástól függetlenül is megoldhatjátok otthon.

1.feladat: Keressétek meg a Google Föld programon Magyarországot és válaszoljatok az alábbi kérdésekre!

a)Milyen jellegzetességek segítenek hazánk megtalálásában a műholdfelvételen?

b)Figyeld meg, hogyan változik az ábrázolt terület nagysága és részletessége akkor, amikor az egér görgőjével megváltoztatod a méretarányt!

2.feladat: Tervezzétek meg a programot a Google Térkép (Google Map) program segítségével (1. ábra)!

Írjátok be a keresőbe a kiindulópontot! Ez a mi esetünkben Budapest lesz.

Ezt követően kattintsatok az Útvonalterv fülre és írjátok be egymás alá a tervezett megállókat! Ebben a példában Budapestről fogunk Székesfehérvárra kirándulni bérelt autóbusszal. Visszafelé megállunk a Velencei-tónál, Gárdonyban is egy fürdőzésre. Új megállóhelyet a + fülre kattintva tudtok beírni.

a)Hány kilométert és mennyi időt utaztok

•Budapest és Székesfehérvár között?

•Székesfehérvár és Gárdony között?

•Gárdony és Budapest között?

b)Mikor értek vissza Budapestre, ha reggel 8 órakor indultok Budapestről és a székesfehérvári városnézésre 3 órát szántok, majd a Velencei-tónál 2 órát időztök?

images

1. A kirándulás tervezett útvonala a Google Maps alkalmazáson

3.feladat: Keressétek meg és jelöljétek be a Google Föld alkalmazáson a nap során felkeresendő helyszíneket (2. ábra)!

Írjátok be a Keresés cellába a település nevét!

Tegyétek a menüsor elején található helyzetjelző tüskét a látnivaló helyére!

Írjátok be a felugró Név ablakba a látnivaló nevét, majd mentsétek el az OK gombbal a beírást! (Ezután töröljétek ki a Keresést, hogy ne szerepeljen kétszer is a térképen a hely neve!)

images

2. A felkeresendő települések megjelenítése a Google Föld térképen

4.feladat: Szervezzétek meg a kirándulást úgy, hogy vonattal utazik az osztály!

Sajnos kiderült, hogy nem sikerült annyi osztálypénzt összegyűjteni, hogy külön buszt lehessen bérelni a kirándulásra, ezért tömegközlekedéssel, vonattal kell utaznia az osztálynak.

A vonat menetrendjét az okostelefonra is letölthető MÁV alkalmazással tudhatjátok meg, de használhatjátok a https://elvira.mav-start.hu/ oldalt is (3. ábra). Mindkét esetben be kell írni a kiinduló és az érkező állomás nevét. Ezek a mi esetünkben a következők lesznek:

•Budapest – Székesfehérvár

•Székesfehérvár – Gárdony

•Gárdony – Budapest.

Be kell állítani az utazás dátumát is, majd a Menetrend gombra kattintva megjelenik a menetrend. Mivel ebben az esetben is reggel 8 óra körül szeretnénk elindulni, ennek megfelelően kell a vonatot is kiválasztani. Mivel 8 órakor több vonat is indul, kiválaszthatjuk azt is, hogy InterCityvel vagy gyorsvonattal szeretnénk utazni. Az indulási időpont előtt látható sárga nyílra kattintva megtekinthetjük az adott járat részleteit. Ugyanezen az oldalon a menetjegyet is meg tudjuk vásárolni.

a)Nézzétek meg a menetrendet a másik két útvonalra is!

b)Hol van a végállomása annak a vonatnak, amellyel Székesfehérvárra utaztok?

c)Mi a kiinduló állomása annak a vonatnak, amelyre Gárdonyban szálltok fel Budapest felé?

d)Hány kilométert tesz meg az osztály vonattal összesen?

e)Mennyi időt tölt összesen az osztály vonatozással?

f)Mennyiben változik a Budapestre visszaérkezési idő, ha nem busszal, hanem vonattal utaztok és Székesfehérváron továbbra is 3, Gárdonyban pedig 2 órát szeretnétek tölteni?

images

3. Menetrendrészlet a https://elvira.mav-start.hu/ oldalról