HŐSÖK
AZ IRODALOMBAN

„Előtted a küzdés, előtted a pálya,

Az erőtlen csügged, az erős megállja.

És tudod: az erő micsoda? – Akarat,

Mely előbb vagy utóbb, de borostyánt arat.”

Arany János

image

Az igazi pozitív hős jó, bátor, […] nagy feladatokra vállalkozik, áldozatkész, önzetlen, és szereti a hazát. És főleg erkölcsös.

Szabó Magda

Hősök és hősiesség

Ki a hős? Mitől válik azzá valaki? Ki számít hősnek egy közösség számára, ki számít hősnek egy-egy ember számára, illetve számodra?

Hős az, aki egy jó cél érdekében képes egy rendkívüli tettet végrehajtani vagy rendkívüli módon élni. A hős kifejezés eredetileg a „hő, hév” szavunkból származik, tehát „tüzes, heves” értelemben volt használatos. Átvitt értelemben ez kiválóságot, nagylelkűséget jelent. Eszerint hős az, akinek „helyén van a szíve”, kiáll az igazságért, mer is cselekedni érte. Mindannyian lehetünk tehát hősök.

Az előttünk álló tananyagokban olyan emberekről fogunk olvasni, akik egész közösségünk, nemzetünk számára mutattak példát. A történelmi hősök valamilyen bátor, hősies tettel, cselekedettel vívták ki az utókor elismerését.

image

Hunyadi János lovas szobra, Pécs (Pátzay Pál, 1956)

Egy irodalmi hős lehet kitalált vagy valós személyről mintázott alak. A hős szót tanulmányaink során gyakran (fő)szereplő értelemben használjuk: mesehősökről, főhősökről tanulunk. Ötödik osztályban már arról is tanulhattatok, hogy a mesehősöknek különböző próbákat kell kiállniuk, például rejtvényeket, találós kérdéseket kell megfejteniük, természetfeletti alakokkal kell megküzdeniük ahhoz, hogy elérjék a céljukat. A következő művek hősei gyakran ehhez hasonló próbatételek során érik el végső céljaikat. Legyőzhetetlennek tűnő akadályokon jutnak túl hősiességüknek és bátorságuknak köszönhetően. Például Molnár Ferenc A Pál utcai fiúk című történetében Nemecsek Ernő is ilyen hősnek tekinthető.

image

Nemecsek Ernő szobra, Fűvészkert (Zsigó András, 2019)

Kérdések, feladatok image

1.Foglaljátok mondatokba a hősiesség szót!

2.Nevezzetek meg történelmi hősöket! Mely tettük miatt tekintjük őket hősnek?

3.Eddigi irodalmi tanulmányaitokból hozzatok példákat a hősies viselkedésre!

4.Beszéljétek meg, hogy a hétköznapokban milyen lehetőségünk lehet a hősies viselkedésre! Találjatok ki olyan élethelyzeteket, ahol szükség lehet a hősiességre!

Ismételjünk!

Próbatétel: főként a mesékre jellemző vonás, amikor a főhősnek újabb és újabb akadályokon kell túljutnia ahhoz, hogy elérhesse végső célját.

[…] bőkezű volt az ínségben, nagy türelmű a tűrésben, […] az igazság gondozója, […] meggyötörtek vigasza, elnyomottak támasza, […] a nyomorultak és nincstelenek szükségét bensőséges irgalommal gazdagon orvosolta. […] Mert erős volt a keze, tetszetős a külseje, […] így árasztotta el az adományok teljessége, s ez már testileg is méltóvá nyilvánította a királyi koronára.

Szent László Legendája1 – részlet

Szent László és a kun vitéz küzdelme

Ezután a pogány kunok áttörték a gyepűket, és a Meszeskapu felső részénél berontottak Magyarországba; Bihar városáig kegyetlenül végigprédálták az egész Nyírséget, véghetetlen sokaságú férfiakat, asszonyokat és állatokat vittek magukkal, várakozás ellenére átkeltek a Lápos patakon és a Szamos folyón, majd visszahúzódtak. […]

A kémek közül az egyik, az Újvárból való Fancsika nevezetű, csütörtökön tudatta a királlyal és a hercegekkel, hogy közeledik a kun sereg. A király és a hercegek seregükkel a közeledők elébe nyargaltak, és éjszakára a kunok közelében telepedtek meg.

Pénteken kora hajnalban fölserkentek, mind az oltáriszentség vételével erősítették meg magukat; elrendezték csapataikat, és ütközetre vonultak a pogányok ellen. […]

image

A Képes krónika illusztrációja, Szent László magyar király harca a kun vitézzel

A magyarok tehát kegyetlen halállal szorongatták a pogányokat, futottak is nyomorultul, de a magyarok még gyorsabban űzték őket. […] Szent László herceg meglátott egy pogányt, aki lova hátán egy szép magyar leányt hurcolt magával. […] Szent László herceg […] ámbár nehéz sebben volt, mégis nagy hamar üldözőbe vette lova hátán, melyet Szögnek nevezett. Midőn azután lándzsavégre megközelítette, semmire sem ment vele, mert az ő lova sem maradt vissza semennyit sem; így mintegy kartávolság volt a lándzsa hegye és a kun háta között. Rákiáltott tehát Szent László herceg a leányra és mondá: „Szép húgám! Fogd meg a kunt övénél, és vesd magad a földre!” Az meg is tette. Mikor a földön hevert, Szent László herceg közelről át akarta szúrni a lándzsával; a leány akkor nagyon kérte, ne ölje meg, hanem bocsássa el. […] A szent herceg azután sokáig mérkőzött a férfiúval, majd elvágta inát és megölte. […] A király és a dicső hercegek megszabadították mind a keresztény foglyokat, és diadalmas győzelemmel, örvendezve tértek vissza az egész vidám magyar haddal. Nagy volt az örvendezés Magyarország-szerte, szent énekekben és imádságokban magasztalták Istent, aki győzelmet adott nekik.

Képes krónika – részlet

Kérdések, feladatok image

1.Idézzétek fel, mit tanultunk a hősökről az előző leckében!

2.Gyűjtsétek össze, mit tudtok Szent László királyról!

3.Meséljétek el a történetet a megmentett lány nézőpontjából! Írjátok le a füzetetekbe az így megalkotott mondát!

4.Olvassátok el ismét a lecke elején található idézetet! Készítsetek a füzetetekbe két oszlopot! Az egyik oszlopban szerepeljen három olyan tulajdonság, amely jellemző Lászlóra, a másikban pedig keressetek hozzá párhuzamot mai világunkból, esetleg a saját életetekből!

A magyarság hőse: Szent László

Szent László királyt (1077–1095) sok évszázadon át a legnagyobb hőseként tisztelte a magyarság. Nemcsak az utána jövő uralkodók számára volt példakép, hanem az egyszerű nép is szeretettel és hálával emlékezett meg igazságos uralkodásáról és az országot védelmező hőstetteiről. Túlzás nélkül mondhatjuk, hogy Magyarország történelmének máig egyik legszeretettebb uralkodója és példaképe.

Ő a magyar lovagkirály, az egyik legnagyobb hősünk. Szent Lászlót a népi emlékezet sok helyen táltoskirálynak nevezte. Táltosoknak a néphagyomány szerint azokat tartották, akik rendkívüli erővel, esetleg csodás képességekkel bírtak. Megküzdöttek a gonosszal, próbatételek által szerezték meg tudásukat. Az ötödikes tankönyvben is olvashattatok róluk: a táltosok már születésüktől fogva különböztek a többi embertől, például foggal születtek, tíznél több ujjuk volt. Úgy tartották róluk, hogy képesek a jövőbe látni, megváltoztatni az időjárást, vagy gyógyítani.

Mitikus küzdelem a jó és rossz között

Szent László harca a kun vitézzel egyszerű küzdelemnek tűnik, mégis többletjelentéssel bír, jelképesen is értelmezhetjük. A megértéséhez segítséget nyújtanak a középkori templomi freskók – köznyelvi szóhasználatban templomi falfestmények – és egyéb ábrázolások, amelyeken megörökítették a történetet. A történet számunkra utalás is a régi magyar hit- és mondavilágra.

image

Szent László legendáját ábrázoló freskók a tereskei Nagyboldogasszony-templomban

A jelenet bemutatásának módjai

Mit szimbolizál?

Szent Lászlót általában fehér arccal és fehér ruhában ábrázolják, ezzel szemben a kun vitéz ábrázolása sötét színekkel történik.

Mitikus küzdelemről van szó: László a világosságot (a jóságot) jelképezi, a kun vitéz pedig a sötétséget (a gonoszt).

Többször úgy festették le a jelenetet, mintha a lovak is küzdenének egymással: egymást harapva csapnak össze.

A lovak ábrázolásmódjával még inkább kiemeli a csata fontosságát, jelképezve ezzel is a küzdelem nagyságát.

Az ábrázolásokon gyakran egy fa mellett folyik a döntő küzdelem.

Az ősi magyar hit szerint a világ több szintből áll. Az átjárás ezek közt a világfán keresztül történt, amit tetejetlen fának is neveznek. Az ősi kultúrákban az ég felé törekvő fa a földi életben élők vágyakozását jelképezi az örök élet felé, a fa gyökérzete pedig a föld alatti világgal (alvilággal) való kapcsolatot. A fa tehát a föld alatti és az égi világot köti össze.2

Kérdések, feladatok image

1.Készítsetek rajzot a fenti táblázat egyik jelenetéhez! A rajzon jelenítsétek meg azt is, hogy mit szimbolizál!

2.Szent Istvánt általában az országalmával és a jogarral, Szent Lászlót pedig csatabárddal ábrázolják. Mire utalnak ezek a tárgyak?

image

________________

1legenda: leginkább a középkori vallásos irodalom rövid epikus műfaja, egy szent életének és csodáinak leírása

2Diószegi Vilmos: A pogány magyarok hitvilága

Üdvözlégy, kegyes Szent László király,

Magyarországnak édes oltalma!

Szent királyok közt drágalátos gyöngy,

Csillagok között fényességes csillag!

Szent László-ének – részlet