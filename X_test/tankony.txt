4. Laboratóriumi vizsgálatok

images

Milyen veszélyekre hívják fel a figyelmet a veszélyt jelző piktogramok?

A környezeti elemek tulajdonságait, folyamatait nem csak a természetben figyelhetjük meg, a terepen vett mintát laboratóriumban is megvizsgálhatjuk. Sokszor előfordul, hogy a terepi módszerekkel kimutathatónál pontosabb eredményekre van szükségünk. Ezt a legtöbb esetben csak laboratóriumi módszerekkel, esetleg műszerekkel érhetjük el.

Anyagok a laboratóriumban

Ahhoz, hogy kísérleteinket eredményesen végezhessük, ismernünk kell a kísérleti munka anyagait, eszközeit és rendszabályait (1. ábra).

A laboratóriumban vegyszerekkel dolgozunk. A vegyszerek veszélyes, sokszor mérgező anyagok lehetnek, ezért azokat megkóstolni, fegyelmezetlenül dolgozni velük nem szabad! Sok olyan anyaggal találkozhatunk a laboratóriumban, amelyeknek kellemetlen a szaga, ingerli a bőrünket, nyálkahártyánkat vagy tűzveszélyes. Ezek megkülönböztetésére a tárolóedényükön jelzéseket, úgynevezett piktogramokat helyeztek el (2. ábra). A piktogramok segítségével rögtön láthatjuk, milyen anyaggal van dolgunk.

images

1. Iskolai kísérlet

images

images

images

2. Veszélyességi piktogramok

Eszközök a laboratóriumban

A laboratóriumban használt eszközök többsége üvegből készül, de vannak fémből, fából és műanyagból készült kellékek is.

Az üvegedények előnye, hogy láng felett melegíthetők és használat után megfelelően fertőtleníthetők. Hátrányuk viszont, hogy könnyen törnek, ezért is nagyon fontos a fegyelmezett munka. A leggyakrabban használt laboratóriumi üvegeszköz a kémcső (1) és a főzőpohár (2), de fontos üvegedények a lombikok is. Alakjuk és funkciójuk szerint megkülönböztetünk Erlenmeyer lombikot (3) és gömblombikot (4) (3. ábra).

images

3. A laboratóriumban leggyakrabban használt üvegedények

images

4. Bunsen-égő vasháromlábbal és lángelosztóval

Gyakran használt üvegeszköz még a mérőhenger, a tölcsér, az óraüveg, az üvegkád, az üvegbot és a hőmérő is.

A vizsgált anyagok melegítése borszeszégő vagy Bunsen-égő (gázégő) segítségével történik. A borszeszégőben alkohol, míg a gázégőben földgáz ég. Ez utóbbihoz fémből készült vasháromlábat és lángelosztó lapot használunk (4. ábra). A kémcsöveket fából vagy fémből készült kémcsőállványban tároljuk és kémcsőcsipesszel fogjuk meg. Gyakran használt eszköz még a desztillált vizes palack és a vegyszerkanál is.

A laboratóriumok speciális eszköze a mikroszkóp (5. ábra). A mikroszkóppal természeti minták parányi, szabad szemmel nem látható részeit, összetevőit vizsgálhatjuk. Vagyis a mikroszkóp egy olyan optikai eszköz, amely lencserendszere segítségével nagyított képet tud előállítani.

images

5. Mikroszkóp használata

A kísérletezés szabályai

A laboratóriumi munkánál számos szigorú szabályt be kell tartani. A laboratóriumi munka egyik legfontosabb jellemzője a rend és a fegyelem. A kísérletekhez csak alaposan felkészülve, a feladatot átlátva lehet hozzákezdeni.

A labormunka alkalmával ajánlatos köpenyt viselni, veszélyes kísérleteknél pedig akár védőszemüveget, kesztyűt is (6. ábra). A hosszú hajat össze kell fogni, nehogy beleérjen a tűzbe, vegyszerbe. Mivel a laborban minden anyag veszélyesnek számít, ott étkezni, a vegyszert megkóstolni, megszagolni szigorúan tilos!

A kísérletek után megmaradt vegyszert a tárolóedénybe visszatenni vagy a laborból kivinni nem szabad, hanem megfelelő módon meg kell semmisíteni. Munka után mindig hagyj rendet magad után!

images

6. Kísérletezés védőszemüvegben

images RÖVID ÖSSZEFOGLALÁS

A természet anyagait, folyamatait nem csak terepen, hanem laboratóriumban is vizsgálhatjuk.

A laboratóriumban használt anyagok veszélyesek, gyakran mérgezőek, ezért fegyelmezetten kell velük dolgozni.

A laboratóriumban számos speciális eszköz áll rendelkezésünkre a kísérletek elvégzéséhez. Ezek közül leggyakrabban különböző üvegeszközöket, például kémcsöveket, lombikokat használunk.

Anyagokat melegíteni borszeszégővel vagy Bunsen-égővel szoktunk.

A szabad szemmel nem látható vizsgálandó anyagot mikroszkóp segítségével tudjuk megfigyelni.

A balesetek elkerülése érdekében a laboratóriumi szabályokat mindig be kell tartani!

images ÚJ FOGALMAK

veszélyességi piktogram, üvegeszközök, lombik, borszeszégő, Bunsen-égő, mikroszkóp