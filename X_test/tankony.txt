3. Az élőlények vizsgálata a természetben

images

Hogyan viselkedjünk az élőlények terepi megfigyelésekor?

Az élettelen környezeti tényezők vizsgálata mellett a terepi megfigyelések másik célpontját az élőlények jelentik.

A növények és állatok megfigyelésének is megvannak a módszerei, amelyek alkalmazásával nagyon sok fontos információhoz juthatunk az egészségi állapotukról és élőhelyük minőségéről. A megfigyelések során azonban nagyon fontos, hogy ne ártsunk a természetnek, ne tapossuk le a növényzetet, ne zavarjuk az állatokat, próbáljunk észrevétlenek maradni.

A növényzet terepi vizsgálata

Kirándulásaink során rengeteg növénnyel találkozunk, néhányat virágáról, terméséről fel is ismerünk, gyógynövényként akár be is gyűjthetjük őket. Az ismeretlen növények meghatározása nem könnyű feladat, sok gyakorlást igényel (1. ábra).

A növényhatározásban segítségünkre vannak különböző növényhatározó könyvek és telefonos alkalmazások is, amelyeket terepi vizsgálódásaink alkalmával jól tudunk használni (2. ábra). A növényhatározókban a növényeket szerveik formája, kinézete alapján csoportosítják, így ezek megfigyelésével vezetnek el a keresett növényig. Az alkalmazások a terepen lefényképezett növényt hasonlítják össze az adatbázisukban lévő növényekkel és ennek alapján lehet kiválasztani az általunk vizsgált példányt.

images

1. Terepi növényhatározás

images

2. Növényhatározó könyv

Élőhelyek vizsgálata

Egy terület megismerése során a növényzet a tájnak az a jellemzője, amit elsőként észreveszünk és viszonylag könnyen be tudunk azonosítani. Az, hogy éppen erdőben, réten vagy vizes élőhelyen járunk, mindenki számára egyértelmű. A növényzet részletesebb vizsgálatával azonban nem csak azt tudjuk megmondani, hogy milyen élőhelyen vagyunk, hanem fontos információkat kaphatunk a terület jellemzőiről is. Nem minden növény tud ugyanis mindenhol megélni. Vannak például kifejezetten napfénykedvelő növények, amelyekkel árnyékos erdei környezetben nem találkozunk. A nedves élőhelyet igénylő vízparti növényzet soha nem fog megjelenni a napfénynek kitett, száraz területeken. Vannak olyan növények is, amelyek a legtöbb élőhelyen jól érzik magukat. Vagyis az egyes növények elterjedése egy területen megmutatja, hogy milyen környezeti adottságú élőhelyen járunk.

A növényzet nem csupán az élőhely típusát jelezheti, hanem tájékoztatást adhat annak változásáról is. Ezt a folyamatot nevezzük bioindikációnak. Ha egy korábban nedves terület például a klímaváltozás hatására elkezd kiszáradni, eltűnnek onnan a nedvességkedvelő növények, ugyanakkor egyre nagyobb számban fogunk találkozni a szárazabb élőhelyek jellemző élőlényeivel. A növények tehát eltűnésükkel vagy megjelenésükkel jelzik nekünk a környezetben természetes úton vagy az ember hatására bekövetkező változásokat.

A növényfajok jelenléte egy adott élőhelyen utal az élőhely természetközeliségére is, vagyis arra, hogy az adott területet mennyire alakította át vagy használja az ember. Ahol sok zavarástűrő fajjal találkozunk, ott valószínűsíthetően sokfajta emberi hatás éri a területet. Ilyen hatás lehet a taposás egy sétaút mellett vagy a rendszeres fakivágás egy erdőben. A minimális emberi zavarással érintett élőhelyeken viszont nagyobb a természetességet jelző fajok száma, amelyek között sok a természetvédelmi szempontból értékes, védett faj.

Az állatok terepi vizsgálata

Az állatokat terepi körülmények között általában sokkal nehezebb megfigyelni, mint a növényeket, hiszen rejtőzködnek, és csak ritkán kerülnek a szemünk elé.

A rovarok, pókok, vízi gerinctelenek megfigyelésekor óvatosan befoghatjátok az állatokat, gyűjtőedénybe téve nagyítóval megvizsgálhatjátok a testtájaikat, mozgásukat, esetleg táplálkozásukat. A megfigyelések után minden esetben engedjétek vissza a befogott állatot a természetbe!

Gerincesek esetében kerüljétek az állatok megérintését, inkább csak távolról figyeljétek meg testfelépítésüket, viselkedésüket! Ha van rá lehetőségetek, készítsetek róluk fotót, videót, amit aztán együtt kielemezhettek (3. ábra).

images

3. Madármegfigyelés

A madarak megfigyelésének, vizsgálatának speciális módja a madárgyűrűzés.

A gyűrűzés során a madarakat befogják, megvizsgálják, majd egyedi kóddal ellátott gyűrűt helyeznek rájuk. A kód alapján a gyűrűzéstől akár több ezer kilométerre is be tudják azonosítani a madarakat, így fontos információkhoz lehet jutni a vándorlási szokásaikról, állapotuk változásáról.

A madárgyűrűzést bárki kipróbálhatja a különböző madármegfigyelő és -gyűrűző táborokban.

images RÖVID ÖSSZEFOGLALÁS

Terepi körülmények között lehetőségünk van növények és állatok tanulmányozására is.

A növények meghatározása növényhatározó vagy telefonos alkalmazás segítségével történik.

A gerinctelen állatokat gyűjtőedénybe téve, nagyítóval végezhetünk megfigyeléseket. A befogott állatokat mindig engedjétek vissza a természetbe!

A gerinces állatok érintése, befogása nem javasolt és a legtöbb esetben nem is lehetséges. Őket inkább távolról, távcső segítségével vizsgálhatjuk, fényképezhetjük.

A megfigyelések során mindig figyeljünk arra, hogy ne zavarjuk meg az élőlényeket, próbáljunk csendben, észrevétlenül vizsgálódni!

images ÚJ FOGALMAK

növényhatározó, bioindikáció, zavarástűrő faj, természetességet jelző faj, madárgyűrűzés