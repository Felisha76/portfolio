2. A földrajzi fokhálózat I.

images

Hogyan tudjuk meghatározni a helyzetünket a Földön?

Talán te is hallottál olyan vészhelyzetekről, amikor az óceán közepén bajba jutott egy hajó, vagy menet közben segélykérő jelzést küldött egy repülőgép. Vajon hogyan tudták meghatározni helyüket a segélyt kérők, hogy minél hamarabb megtalálhassák őket?

A tartózkodási hely meghatározásában fontos az Egyenlítőtől való távolság. Ezt a földrajzi szélesség határozza meg, amelyet fokokban fejezünk ki (1. ábra).

images

1. A szélességi köröket fokokban fejezzük ki

Azok a pontok, amelyek az Egyenlítőtől azonos távolságban vannak, egy szélességi körön helyezkednek el, azaz földrajzi szélességi értékük megegyezik. Megállapodás szerint az Egyenlítő a 0 fokos (0°) szélességi kör. Ettől északra és délre haladva 90-90° távolságra vannak a sarkok (2. ábra). Ezért a szélességi körök megadásakor azt is jelölni kell, hogy melyik félgömbön húzódnak. Ennek alapján megkülönböztetünk északi és déli szélességet (rövidítve: é. sz., illetve d. sz.). A földrajzi szélesség tehát azt is kifejezi, hogy milyen irányban található egy pont az Egyenlítőhöz képest.

MEGHATÁROZÁS

A Föld egy pontjának földrajzi szélessége azt határozza meg, hogy az adott pont mekkora távolságra és melyik irányban van az Egyenlítőtől.

images

2. A szélességi körök

A földgömbön és az atlasz világtérképén az Egyenlítőt folyamatos vonallal, néhány más szélességi kört pedig szaggatott vonallal jelölnek (3. ábra). Ezek a nevezetes szélességi körök, amelyeket külön névvel is illetnek. Az Egyenlítőtől északra, 23,5°-ra húzódó szélességi kör a Ráktérítő. Az Egyenlítőtől északi irányban 66,5°-nyi távolságra levő pontok az Északi-sarkkörön helyezkednek el. Az Egyenlítőtől északra, 90°-ra található az Északi-sark. A déli félgömb 23,5° szélességi köre a Baktérítő, a déli szélesség 66,5°-a a Déli-sarkkör, 90°-ra pedig a Déli-sark helyezkedik el.

MEGHATÁROZÁS

A Föld nevezetes szélességi körei: az Északi-sark (é. sz. 90°), az Északi-sarkkör (é. sz. 66,5°), a Ráktérítő (é. sz. 23,5°), az Egyenlítő (0°), a Baktérítő (d. sz. 23,5°), a Déli-sarkkör (d. sz. 66,5°) és a Déli-sark (d. sz. 90°).

images

3. A nevezetes szélességi körök

A szélességi körökkel egy pontnak csak az egyik koordinátáját jelöltük ki, csak az Egyenlítőhöz viszonyított távolságát adtuk meg. Egy szélességi kör azonban sok tájon húzódik végig. Ezért a pontos helymeghatározáshoz meg kell adni a másik koordinátát is, azaz azt is meg kell mondanunk, hogy az adott szélességi kör melyik pontján tartózkodunk. Erre szolgálnak a hosszúsági körök.

MEGHATÁROZÁS

A hosszúsági körök, más szóval délkörök a sarkpontokat összekötő, észak–déli irányban futó vonalak.

A hosszúsági köröket szintén egy kezdő körtől számozzuk. A megállapodás szerint a 0 fokos (0°) hosszúsági kör (más néven délkör) London egyik külvárosán, Greenwichen (ejtsd: grinics) halad keresztül. A többi hosszúsági kör a greenwichi délkörhöz viszonyított távolságot jelenti fokokban kifejezve. A hosszúsági köröket keleti és nyugati irányban haladva számozzuk 180°-ig. Ennek alapján különböztetjük meg a keleti és a nyugati hosszúságot (röviden: k. h., illetve ny. h.). A kezdő hosszúsági kör és a 180° hosszúság a Földet nyugati és keleti félgömbre osztja.

MEGHATÁROZÁS

Egy pont földrajzi hosszúsága azt határozza meg, hogy az adott pont a kezdő, 0°-os hosszúsági körtől melyik irányban és mekkora távolságra fekszik.

A szélességi körökkel ellentétben a hosszúsági körök egyenlő hosszúak és nem párhuzamosak, hanem a sarkpontokban metszik egymást.

images

A keleti hosszúság 180° és nyugati hoszszúság 180° ugyanazt a délkört jelöli.

A kezdő hosszúsági kör az 1883-ban megkötött egyezmény alapján a híres greenwichi csillagvizsgálón halad keresztül (4. ábra). A csillagvizsgáló udvarán kijelölt vonalon átlépve egyik lábunkkal a nyugati, a másikkal pedig a keleti félgömbön állunk.

images

4. A greenwichi kezdő hosszúsági kör

A szélességi és hosszúsági körök hálózata alkotja a földrajzi fokhálózatot, amely segítségével pontosan meghatározhatjuk tartózkodási helyünket a Földön. Ezek jelölik ki a Föld pontjainak koordinátáit. Egy pont egy szélességi és egy hosszúsági értékkel egyértelműen megadható. A földrajzi fokhálózat segítségével meg tudjuk határozni egy város, egy hegycsúcs stb. helyét, az adatok ismeretében pedig megtalálhatjuk a keresett pontot a Földön. Ez a magyarázata, hogy a vészjelzést adó hajóról és repülőről érkezett adatok alapján a segítségnyújtás azonnal megindulhat.

images

A földrajzi fokhálózat képzeletbeli hálózat. Természetesen nem csak annyi szélességi és hosszúsági kör van, mint amennyit a térkép jelöl. A Föld bármely pontjához húzható egy szélességi és egy hosszúsági kör.