Forradalmak kora

■ ÖSSZEFOGLALÁS

1Alkossatok 4-5 fős csoportokat! Emlékezetből készítsetek egy 10 fős listát azokról a személyekről, akikről ebben a fejezetben tanultunk! Az a csoport győz, amelynek a legtöbb olyan név van a listáján, amely a többi csoportén nem szerepelt! Válasszátok ki a megfelelő személyeket a lenti idővonalon megjelölt évszámokhoz!

2Válasszatok ki egyet az alábbi helyszínek közül! Készüljetek fel, hogy valaki közületek elmesélje az ott történteket úgy, mintha maga is részt vett volna az eseményekben. Ti döntitek el, hogy egy híres ember vagy egy egyszerű személy szerepével azonosultok! Az elbeszélésetekből ki kell derüljön az is, hogy kik vagytok.

Helyszínek: Bastille, Versailles/Párizs, Trafalgar, Borogyino, Waterloo, Bécs, Stockton

3Válasszátok ki az egyik eseménysort (a–e)! Készítsetek ok-okozati összefüggésvázlatot az ott található eseményekből és fogalmakból! Lehetőleg használjátok az összes elemet, és ki is egészíthetitek ezeket! Valaki közületek szóban is mutassa be a vázlatban nyilakkal jelölt összefüggéseket!

Válasszátok ki azt is, hogy melyik személy kapcsolódik az általatok feldolgozott témához!

Személyek: Robespierre, Napóleon, XVI. Lajos, James Watt

a)győztes csaták, népszerűség, a hatalom megszerzése, az ország ügyeinek rendbe tétele, császárság, erős hadsereg, hódítások;

b)költséges háborúk, rossz termés, éhezés, a kincstár kiürülése, elégedetlenség, a rendi országgyűlés összehívása, a harmadik rend sérelmei, szembeszegülés a király akaratával, forradalom, a kiváltságok eltörlése;

c)külső támadások, belső felkelések, katonai kudarcok, válságos helyzet, elégedetlenség, diktatúra, terror, félelem, a hadsereg megerősítése, a felkelések leverése, katonai sikerek, a diktatúra megszüntetése;

d)francia forradalom, mindenki szabad és egyenlő, erőszak és pusztulás, a nemzeti érzés megerősödése, a szabadság iránti vágy erősödése, félelem, liberalizmus, nacionalizmus, konzervativizmus;

e)kereslet a textilipari termékek iránt, új fonó- és szövőgépek, a gőzgép tökéletesítése, gyárak kialakulása, a mezőgazdaság gépesítése, népességrobbanás, ipari nagyvárosok kialakulása, vasútépítés.

4Dolgozzatok párokban! Képzeljétek el, hogy az alábbi szavakat egy keresztrejtvénybe kell beírni! Készítsétek el a szavakhoz a rövid meghatározásokat!

jakobinus, kokárda, Bastille, Bourbonok, gőzgép, városiasodás, gyár, tőke

5Dolgozzatok párokban! Keressetek olyan képi forrásokat, amelyek az alábbi hatások valamelyikét akarták kelteni!

lelkesíteni, tiszteletet kelteni, hírt adni, nevetségessé tenni, valamit elmagyarázni, elgondolkodtatni, együttérzést kiváltani

6Dolgozzatok párokban! Milyen következményekkel jártak a következő személyek döntései? Soroljatok fel több (rövid és hosszú távú) következményt, és állítsátok ezeket fontossági sorrendbe!

XVI. Lajos összehívja a francia rendi gyűlést, a forradalmi kormányzat diktatúrája, Napóleon hadjáratot vezet Oroszország ellen, James Watt tevékenysége

7Melyik leckéhez illik a 130–131. oldalon levő képregény? Fogalmazd meg röviden, mi a jelentősége a képregényben feldolgozott eseménynek! Mondd el saját szavaiddal a képregényből megismert eseményt!

images