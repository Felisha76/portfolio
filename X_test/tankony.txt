V. Hazai tájakon

Biztosan gondoltál már arra, milyen jó lenne beutazni Magyarországot, megismerni, milyenek a lakóhelyedtől távolabb fekvő országrészek. Ebben a fejezetben az ország különböző nagytájairól, azok legfontosabb természeti jellemzőiről fogsz olvasni.

Minden nagytájnál megismerkedsz a terület elhelyezkedésével, kialakulásával, földtani felépítésével. Szó lesz hazánk egyes területeinek éghajlati különbségeiről és ennek okairól. Vízrajzi szempontból is megvizsgáljuk hazánk tájait, így megismerheted a legfontosabb folyóinkat és tavainkat. A természeti adottságok mellett minden nagytájnál bemutatjuk a legfontosabb városokat, azok néhány nevezetességét is.

Külön leckében foglalkozunk hazánk gyönyörű fővárosával, Budapesttel.

Mivel ebben a fejezetben nagyon sok új földrajzi név található, mindenképpen javasoljuk az atlasz folyamatos használatát a tanulás során.

Ha pedig lehetőségetek van rá, mozduljatok ki, szervezzetek családi vagy osztálykirándulást lakóhelyetek közelebbi és távolabbi környezetébe! Menjetek túrázni a dombvidékekre vagy a középhegységekbe, ismerjétek meg az alföldi városokat! Egyszóval: fedezzétek fel Magyarországot!

1. Hazánk nagytájai

images

Hogyan befolyásolja hazánk adottságait a földrajzi helyzet?

Magyarország Kelet-Közép-Európában található, a Kárpát-medence középső részén (1. ábra), közel azonos távolságra az Egyenlítőtől és az Északi-sarktól.

Ha rápillantunk hazánk domborzati térképére, azon túlnyomórészt zöld és világosbarna színnel jelölt tájakat találunk. Az ország területének közel kétharmad része alföld, hegységei pedig alacsony vagy középmagas hegységek. Magyarország területére kis tengerszint feletti átlagmagasság és szelíd domborzati formák jellemzők.

images

1. Hazánk a Kárpát-medence középső részén terül el

images

Hazánk területének legalacsonyabb pontja a déli országhatár közelében, a Tisza mellett található. Mindössze 78 m-rel magasabb a tenger szintjénél. Az ország legmagasabb pontja a Mátrában a Kékes, 1014 m-rel a tenger szintje felett.

Hazánk nagytájai

Az ország területét nagytájakra osztjuk (2. ábra). Hazánk nagytájai az Alföld, a Kisalföld, az Alpokalja, a Dunántúli-középhegység, a Dunántúli-dombvidék és az Északi-középhegység.

A Dunántúli-középhegység az egyetlen olyan nagytáj, amely teljes egészében hazánk területén található. A többi nagytáj határa sehol sem esik egybe az államhatárral. A tájak a szomszédos országok területén is folytatódnak. Az ország határvonalának egy részét a folyók jelölik ki. Legfontosabb határfolyónk északon a Duna és az Ipoly, délen pedig a Mura és a Dráva.

images

2. Hazánk nagytájai. Becsüld meg, melyik területe a legnagyobb! Mely országokban folytatódnak a nagytájak?

images

A Kárpát-medencét a Keleti-Alpok, a Kárpátok és a Dinári-hegység magas vonulatai övezik. A hegységek jelentősen befolyásolják a mélyebben fekvő medence természeti viszonyait. Hazánk a Kárpát-medence valamivel több mint egynegyed részét foglalja el.

A medencehelyzet

images

3. Magyarország domborzati térképe

A Kárpát-medencét körülölelő magashegységek (3. ábra) felfogják a viharos szeleket, távol tartják a heves, pusztító esőzéseket okozó felhőket, magasabb hőmérsékletet és kevesebb csapadékot eredményeznek.

A medencehelyzetnek azonban kedvezőtlen hatásai is vannak. A hegységekből lesiető, hazánk területén összefutó folyók a tavaszi hóolvadás vagy a nyári esőzések miatt gyakran kilépnek medrükből, és pusztító árvizeket okoznak. Emellett a folyók jelentős mennyiségű szennyeződést hozhatnak magukkal, ami komoly környezeti károkkal járhat. Az árvizek és a környezetszennyezés elleni hatékony védekezés csak a szomszédos országokkal közösen valósítható meg.

Magyarország a kontinensen elfoglalt központi helyzete miatt összekötő kapocs Európa nyugati és keleti, valamint délkeleti térségei között. Ezért hazánk területén jelentős átmenő forgalom bonyolódik le. A nagy forgalom amellett, hogy fontos bevételi forrás, komoly környezeti problémákat is okoz az országnak.

Magyarország

images

images

•Területe: 93 030 km2

•Lakóinak száma: 9 683 000 fő

•Fővárosa: Budapest (1,7 millió lakos)

•Legnagyobb városai: Debrecen, Szeged, Miskolc, Pécs, Győr

•Legnagyobb folyói: Duna, Tisza

•Legnagyobb tavai: Balaton, Tisza-tó, Velencei-tó, Fertő-tó

•Legmagasabb pontja: Kékes (1014 m)

•Legnagyobb nyugat-keleti kiterjedése:kb. 530 km (Felsőszölnök–Tiszabecs)

•Legnagyobb észak-déli kiterjedése:kb. 270 km (Jósvafő–Kiszombor)

•Határának hossza: 2242 km

•Szomszédos országok: Szlovákia, Ukrajna, Románia, Szerbia, Horvátország, Szlovénia, Ausztria

images RÖVID ÖSSZEFOGLALÁS

Hazánk Kelet-Közép-Európában, a Kárpát-medencében fekszik.

Az ország hat nagytája az Alföld, a Kisalföld, az Alpokalja, a Dunántúli-középhegység, a Dunántúli-dombvidék és az Északi- középhegység.

Természeti viszonyainak alakulásában fontos szerepe van a medencehelyzetnek. Területén jelentős átmenő forgalom bonyolódik le.

images ÚJ FOGALMAK

nagytáj, határfolyó, medencehelyzet, átmenő forgalom, Alföld, Kisalföld, Alpokalja, Dunántúli-középhegység, Dunántúli-dombvidék, Északi-középhegység