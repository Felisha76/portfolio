A felvilágosodás elveinek megvalósulása – az Amerikai Egyesült Államok létrejötte
■ OLVASMÁNY
Angol gyarmatok az Újvilágban
Az első angol telepesek a 17. században érkeztek Észak-Amerikába. Számuk gyorsan növekedett, a 18. század közepére az Atlanti-óceán partján már tizenhárom angol gyarmat létesült. A gyarmatok élén a Londonból irányított angol kormányzók álltak. A gyarmatoknak nem voltak képviselőik az angol parlamentben, hogy az érdekeiket meg tudják védeni.
A telepesek ezt sérelmezték, és emiatt a londoni parlament által rájuk kivetett adók befizetését is megtagadták. Ha nincs képviselet, adózás sincs, érveltek. A gyarmatokon állomásozó angol csapatok is ellenérzést keltettek a helyiekben. Úgy érezték, a katonák már nem a védelmükre, hanem a szabadságuk korlátozására vannak ott.
Köztársaság születése az Újvilágban
A növekedő feszültségek és a megoldatlan ellentétek nyomán 1775-ben kitört a függetlenségi háború. A tizenhárom gyarmat vezető politikusai az 1776. július 4-én kiadott Függetlenségi nyilatkozattal fogalmazták meg főbb törekvéseiket. A nyilatkozat a felvilágosodás eszméit ültette át a gyakorlatba. Kimondta, hogy minden embert megilletnek az alapvető emberi szabadságjogok. A zsarnokság megszüntetése érdekében pedig kimondták a gyarmatok elszakadását Angliától. Mindez a 1783-ban következett be.
„[…] minden ember egyenlőnek teremtetett, nekik a Teremtő bizonyos el nem idegeníthető jogokat adott, amelyek közé tartozik egyebek között az élethez, a szabadsághoz való jog, a boldogságra való törekvés; ezen jogok biztosítására kormányzatok alakulnak, amelyek jogos hatalma a kormányzottak beleegyezéséből ered; valahányszor a kormányforma e célokat veszélyezteti, a népnek jogában áll azt megsemmisíteni, és újat felállítani.”
■Melyek az alapjogok a forrás szerint?
■Mely mondatokban érhető tetten a népfelség elve?
Néhány évvel később összeült a szövetségi (alkotmányozó) gyűlés, és megalkotta az Amerikai Egyesült Államok alkotmányát, amely a hatalommegosztás elvére épül. A törvények végrehajtásáért az elnök felel. Az elnököt négy évre választja meg az ország választójoggal rendelkező lakossága. A törvényeket a kongresszus választott képviselői hozzák. A bíróságok a többi hatalmi ágtól függetlenek lettek. Az Amerikai Egyesült Államok létrejöttével megszületett az első modern kori köztársaság.
Amerikai zászló a függetlenségi háborúban ■ Nézz utána, mit jelképeznek a sávok és a csillagok!