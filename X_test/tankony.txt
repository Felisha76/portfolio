4. A Dunántúli-középhegység

images

Miért szegény vízben a mészkőhegység?

Árkokkal tagolt hegyvonulat

A Dunántúli-középhegység a Zala folyótól (a Balaton délnyugati előterétől) a Dunakanyarig húzódik délnyugat–északkeleti irányban. Főbb részei: a Bakony, a Vértes, a Velencei-hegység és a Dunazug-hegység (1. ábra).

images

1. A Dunántúli-középhegység részei

Több millió évvel ezelőtt ezen a területen még tenger hullámzott, melynek alján üledékes kőzet, főként mészkő képződött. A terület a későbbiek során kiemelkedett. A kiemelkedett részeket tágas medencék és besüllyedt árkok választják el egymástól. A hegyek a szél, a jég és a víz hatására lepusztultak, legömbölyített gerincek, széles hegyhátak alakultak ki. Több helyen fennsíkok képződtek, ilyen például a Veszprémi-fennsík.

A Dunántúli-középhegység éghajlata hűvösebb és csapadékosabb környezeténél. A nyár mérsékelten meleg, a tél pedig hideg, és gyakran vastag hótakaró borítja a hegyoldalakat. A csapadék mennyisége magasabb, mint az alföldi tájakon, mert a hegység felemelkedésre készteti a párás levegőt, ami kedvez a felhő- és csapadékképződésnek. A Dunántúli-középhegység tájai, mint a mészkőhegységek általában, felszíni vizekben szegények. A mészkő repedésein a víz a mélybe vándorol, és felszín alatti járatokba kerül. A terület ivóvízellátásában ezért nagyon fontosak a források. Ezek a települések elhelyezkedésében is fontos szerepet játszottak.

images

A mészkő mellett a Dunántúli-középhegységet felépítő másik fontos üledékes kőzet a dolomit.

A Dunántúli-középhegység tagjai

A Bakony a Dunántúli-középhegység legnagyobb kiterjedésű tagja. Három részre tagolódik, az Északi-Bakonyra, a Déli-Bakonyra és a Balaton-felvidékre. A Balaton-felvidék hazánk egyik legszebb tája, sok turistát vonz.

A Vértes a Móri-árok és a Tatai-árok között helyezkedik el. A hegység peremén levő sziklákon középkori várak romjai állnak.

images

A Bakony legmagasabb pontja a Kőris-hegy (709 m), amely az Északi-Bakonyban található. A Déli-Bakony legjelentősebb kiemelkedése a Kab-hegy (599 m), tetején tévétorony áll.

A Bakony délnyugati előterében elterülő Tapolcai-medence peremét jellegzetes alakú tanúhegyek ékesítik. Koporsó alakjáról híres a Badacsony és a Szent György-hegy. A vulkáni kőzeten termékeny talaj képződött, ami kedvezett a szőlőművelésnek és a borászatnak.

A Dunazug-hegység a Gerecse, a Pilis és a Budai-hegység összefoglaló neve. Korábban a Visegrádi-hegységet is ide sorolták, azonban a legújabb tájbeosztás szerint szerkezeti és földtani okok miatt már az Északi-középhegység része.

A Gerecsében vörös színű mészkövet bányásznak, amely keresett építőanyag. A Budai-hegységet és a Pilist többféle üledékes kőzet építi fel, így felszínük igen változatos és sok barlang is található bennük. A Pilisben van a Dunántúli-középhegység legmagasabb csúcsa, a Pilis-tető (757 m).

A Dunakanyar természeti és történelmi látnivalókban egyik leggazdagabb tájunk. Gyönyörű kilátás nyílik a tájra a Visegrádi Fellegvárból (2. ábra).

A Dunántúli-középhegység előterében helyezkedik el a Balaton és a Velencei-tó, amelyeksekély vizű feltöltődő tavak.

images

2. A Dunakanyar, előtérben a Fellegvárral

images

3. Veszprém

Fontos városok

A középhegységi és az alföldi táj találkozásánál fekvő Székesfehérvár történelmi emlékekben gazdag.

A térség másik jelentős városa a festői fekvésű Veszprém (3. ábra). Fontos kulturális és oktatási központ.

images

A táj északnyugati peremén, a Duna partján fekvő Esztergom vallási központ. Iparából a Suzuki gyár emelkedik ki.

A Veszprém közelében található Herenden működik az ország leghíresebb, világszerte ismert porcelángyára.

images RÖVID ÖSSZEFOGLALÁS

A Dunántúli-középhegység a Zala folyótól a Dunakanyarig húzódik. Három legjelentősebb tagja a Bakony, a Vértes és a Dunazug-hegység.

Éghajlata hűvösebb és csapadékosabb az alföldi tájak éghajlatánál.

Híres a Balaton-felvidék szőlészete és borászata, emellett kiemelkedő a táj idegenforgalma.

images ÚJ FOGALMAK

Bakony, Vértes, Velencei-hegység, Dunazug-hegység, Dunakanyar, Velencei-tó, Balaton-felvidék, Székesfehérvár, Veszprém, Esztergom