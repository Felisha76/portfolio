Réges-régen, még a magyarok honfoglalása előtt, amikor Pannónia földjén a longobárdok éltek, a nép felett Rád király uralkodott. Ez a király valóságos óriás volt, rettegett tőle mindenki.

De Frigyes király erős sereggel mégis megtámadta, s ekkor Rád is fegyverbe szólította a népet. Üzent szövetségesének, Csörsz avar királynak is, hogy nagy bajában segítse meg.

El is jött Csörsz király minden hadával, és együtt úgy megverték Frigyes király seregét, hogy még hírmondó sem maradt belőle. Amikor a csatának vége lett, Rád király nagy lakomát rendezett királyi palotájában. Patakokban folyt ott a bor, s akkora volt a jókedv, hogy még a sánta is táncra kerekedett. Egyedül Csörsz király nem táncolt, egyre csak a szép Délibábot, Rád király csodaszép lányát nézte. Hiszen nézhette is, mert olyan szépet még életében nem látott. Addig-addig nézte a szép lányt, míg egyszer azt mondta a királynak:

– Országodat, népedet a pusztulástól megmentettem, mármost add nekem a lányodat, feleségül kérem.

– Legyen a tiéd, de csak úgy adom, ha vízen viszed haza.

Megértette a szót az avar király, hogyne értette volna. Mindjárt hozzáfogott egész népével: folyómedret ástak, hogy vízen vigyék haza az új asszonyt.

Folyt a munka éjjel-nappal, mélyítették a medret, ásták az árkot. Amint javában dolgoztak, egyszer csak nagy vihar kerekedett. Csapkodott az istennyila, s hát egyszerre az ég tüzes villáma leütötte lováról Csörsz királyt. Az avarok királya abban a helyben meghalt. A munkát mindjárt abbahagyták, de emlékét őrzi Ároktő község a Tisza füzes partján, őrzi Árokszállás, amely az árok végénél épült, ahol a nép megszállt. Az árok ma is az avar király nevét viseli, Csörsz árkának hívják.

Népmonda, Lengyel Dénes feldolgozása

I. Rád, a rettegett longobárd király

II. Csörsz és Délibáb

1. Frigyes király megtámadja Rádot

2. Frigyest Rád Csörsz király segítségével győzi le, aki feleségül kéri a longobárd király gyönyörű leányát

3. Az apa feltétele

III. Csörsz király halála

Csörsz árka a valóságban

A most olvasott monda szerint, Csörsz király segített Rád királynak megóvni országát egy nagy veszedelemmel szemben. Ezt követően szemet vetett Rád király lányára. A király azonban csak feltétellel adta a lányát: csak úgy adom, ha vízen viszed haza. Csörsz azonban ezt a lehetetlennek tűnő feladatot is vállalta, hogy övé legyen a királylány. A lehetetlennek tűnő feladat végrehajtását elkezdték, de mielőtt befejezték volna, Csörsz meghalt. Így nem tudta véghezvinni hősies tettét, hogy elnyerje a lány kezét.

Érdekes a történet valóságalapja: Csörsz árka az egyik leghatalmasabb Kárpát-medencei építmény, egy kb. 1200 km hosszúságú árokrendszer. Valószínűleg a római korban épült az Alföldet bekerítő hatalmas védmű. A monda is leginkább az Alföldön, a Jászságban vált ismertté.

Kérdések, feladatok image

1.Keressetek a Csörsz árka mondában mesei elemeket!

2.A monda margóján a szöveg vázlatát találjátok, amelyben a tárgyalást részekre tagoltuk. Meséljétek el a mondát a vázlat alapján!

3.Gyűjtsetek olyan alkotásokat, amelyek a Tiszáról szólnak! Írjátok le a címüket a füzetetekbe!

4.Korábbi történelmi tanulmányaitok alapján válaszoljátok meg a kérdéseket!

a)Kik voltak az avarok?

b)A Kárpát-medence mely területét nevezzük Pannóniának?

c)Hogy nevezték a rómaiak által épített megerősített
határvonalat?

5.Találjatok ki másfajta befejezést a mondához 3–4 mondat terjedelemben! Ettől a mondattól folytassátok a történetet: „Amint javában dolgoztak...”

6.A Csörsz-árokról jó néhány monda ránk maradt, például Komjáthy István: Mondák könyvében – Csörsz és Délibáb címmel. Keressétek meg ezt a mondát az interneten vagy a könyvtárban! Hasonlítsátok össze a tankönyvben található Csörsz árka mondával! Milyen különbségeket fedeztetek fel?

image Projektfeladat: Kérdezzétek meg szüleiteket, nagyszüleiteket, ismernek-e olyan mondát, amely a településetekkel kapcsolatos! Kutassatok a könyvtárban is! Készítsetek illusztrációt a mondához, majd mutassátok be egymásnak munkáitokat!