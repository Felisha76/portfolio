8. Hazánk hegyvidéki nemzeti parkjai

images

Melyik nemzeti parkunk barlangrendszere a világörökség része?

A nemzeti parkok olyan védett területek, amelyeknek a célja, hogy megőrizzék a természetes környezetet és fenntartsák azt az utókornak. Ezeken a területeken védelem alatt áll minden élőlény, de olyan élettelen természeti értékek is, mint például a barlangok és a források. A nemzeti parkok feladata a tájba illeszkedő, kulturális értéket képviselő emberi alkotás védelme is.

Hazánk tíz nemzeti parkja közül négy dombsági és hegyvidéki területen található, ahol a felszín legnagyobb részét erdők borítják. Amennyiben van rá lehetőséged, látogasd meg valamelyik nemzeti parkot! A bemutatóközpontban ismerkedj meg legfontosabb értékeivel, majd fedezd fel a legszebb, legérdekesebb helyeit!

Bükki Nemzeti Park

A Bükk hazánk legnagyobb átlagmagasságú területe. Nagy része mészkőből épül fel. Központi része a Bükk-fennsík, ahol jól megfigyelhetők a mészkőhegységekre jellemző felszínformák.

A Bükk-fennsík peremén látványos mészkőszirtek sorakoznak (pl. Tar-kő, Pes-kő, Őr-kő), ahonnan remek kilátás nyílik a környező tájra.

images

A hegység felszínének csaknem teljes egészét erdők borítják. Az erdők sok ritka növénynek és állatnak adnak otthont. Ezek közül a legjellegzetesebbek, a bükkfalevél és a szártalan bábakalács nevű védett növény a nemzeti park címerében is megtalálhatóak. Magyarország területén csak itt nyílik a sárga ibolya és a Teleki-virág. Az erdők sűrűjében fészkel az uhu és a parlagi sas. A felsorolt fajok közül valamennyi fokozottan védett.

Lillafüred közelében mesterséges halkeltetőkben tenyésztik a hideg, oxigéndús vizeket kedvelő pisztrángot. Nagymezőn és Szilvásváradon sokan gyönyörködnek a híres lipicai ménesben.

Aggteleki Nemzeti Park

Ez az első olyan nemzeti parkunk, amelyet kifejezetten a geológiai értékek (felszíni karsztjelenségek, barlangok, látványos cseppkövek) védelmére hoztak létre. A karsztvidék területén a világon egyedülálló sűrűségben lehet tanulmányozni a karsztjelenségeket. A nemzeti park leghíresebb látványossága a Szlovákiába is átnyúló Baradla−Domica-barlangrendszer, amelyet 1995-ben a Világörökség részévé nyilvánítottak. 2011-ig a Baradla-barlang volt hazánk leghosszabb barlangja a maga 25 km-ével (5,3 km Szlovákiában található). Jelenleg az első helyet a Budai-hegységben található Szépvölgyi-barlangrendszer birtokolja.

images

A területen sok védett növény- és állatfaj is előfordul. Növényvilágából a park legféltettebb kincse a fokozottan védett tornai vértő és az osztrák sárkányfű.

Állatvilága is nagyon változatos. Ki kell emelnünk a foltos szalamandrát, amely a nemzeti park címerállata. A park területén látható hazánk egyetlen állami tulajdonú, több mint 120 lóból álló hucul ménese.

Duna-Ipoly Nemzeti Park

A Budapest és tágabb környezetének természeti értékeit bemutató nemzeti park egyedi sajátosságát három nagy tájképi egység, a hegyvidék, a síkság és a folyóvölgyek találkozása adja. Ebből következik a terület nagyfokú változatossága, amely egyedülálló határainkon belül. A Duna és a hegyek kapcsolatának legszebb példája a Dunakanyar.

images

A nemzeti park területén vulkáni és üledékes eredetű kőzetek egyaránt megtalálhatók. Kiemelkedő jelentőségűek a hegységi részeken eredő források és változó vízhozamú patakok, melyek szinte kivétel nélkül az Ipolyba vagy a Dunába sietnek.

A nemzeti park élővilága sokszínű és átmeneti jellegű, nagy fajgazdagsággal. Számos faj csak itt él hazánkban, sőt, a pilisi len nevű növény az egész Földön csak a Budai-hegységben fordul elő. A nemzeti park címerébe egy jellegzetes, védett rovarfaj, a havasi cincér került.

A főváros közelsége miatt ez a nemzeti parkunk a leglátogatottabb, kellemes időben tízezrek tesznek kirándulást a Budapest környéki erdőkben, de idegenforgalmi szempontból kiemelt jelentőségű a Dunakanyar és a Velencei-tó környéke is.

Őrségi Nemzeti Park

Hazánk legutoljára, 2002-ben alapított nemzeti parkja az ország nyugati, dombvidéki jellegű szegletében található.

images

Az Alpok közelsége miatt az élővilág hegyvidéki, bükkösök és erdeifenyvesek jellemzik. A park hazánk lepkékben leggazdagabb területe, a Magyarországon élő lepkefajok közel 80%-a itt található.

A gazdag lepkeállomány mellett olyan különleges fajok is élnek ezen a vidéken, mint a védett henye boroszlán, vagy a madarak közül a hazánkban igen ritka siketfajd. Ez a két faj látható a nemzeti park címerében is.

Ez a táj hazánk egyetlen olyan területe, ahol a lakosság a honfoglalás óta folyamatosan egy helyben él. Honfoglaló őseink az ország nyugati részének védelmére telepítettek ide családokat. Ők a táj jellegéhez alkalmazkodva egy különleges, úgynevezett „szeres” településszerkezetet hoztak létre.

A falvak népessége a települések kialakításánál alkalmazkodott a változatos felszínhez: a lakóházak a letelepedésre alkalmatlan mocsaras völgyek helyett a védelmi szempontból is előnyösebb dombtetőkre épültek.

images RÖVID ÖSSZEFOGLALÁS

Hazánk tíz nemzeti parkja közül négy található hegyvidéki vagy dombvidéki területen. Mindegyikre jellemző a különleges, sok esetben egyedülálló élővilág.

A Bükki Nemzeti Parkban és az Aggteleki Nemzeti Parkban a karsztos képződmények a meghatározóak.

A Duna-Ipoly Nemzeti Park a főváros közelsége ellenére is a legfajgazdagabb, köszönhetően a hegyvidéki és az alföldi területek találkozásának.

A legutoljára alapított Őrségi Nemzeti Park dombsági vidékén az Alpok hatása érvényesül. A háborítatlan vidék lepkeállománya hazánkban a legnagyobb.

images ÚJ FOGALMAK

Bükki Nemzeti Park, Aggteleki Nemzeti Park, Duna-Ipoly Nemzeti Park, Őrségi Nemzeti Park