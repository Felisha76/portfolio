8. Nemzeti parkjaink vizes élőhelyeken

images

Miért szorulnak védelemre a vizes élőhelyeket magukba foglaló nemzeti parkok?

Fertő–Hanság Nemzeti Park

Ausztria és Magyarország határán, a Fertő tó környékén alapították 1991-ben. A magyarországi Fertő-táj részei a Fertőmelléki dombsor, a 75 km2-es tó és a Fertő délkeleti területei, a szikes rétek, puszták világa. A dombsor jellegzetes földtani képződménye a miocén kori mészkő, melynek legismertebb és legszebb megtalálási helye a római kortól 1948-ig művelt fertőrákosi kőfejtő.

A Fertő élővilága különleges. Rendszeresen és nagy számban költenek különleges vízimadarak (1–2. ábra), de a halállomány, valamint a víz gerinctelen állatvilága, a nádas rovarvilága is számos ritka élőlényt rejt.

A Fertő délkeleti részén szikes rétek és legelők találhatók tipikus sótűrő növényzettel. Egyes területeken lecsapolt mocsarak, szikes tavak élőhelyeinek újjáépítése folyik. Az egykor hatalmas mocsár- és lápvilág vízimadarai és ritka növénytársulásai ugyanis egyedülálló értéket képviselnek.

A park különleges, szigorúan védett orchideája a rigópohár (3. ábra). Szépsége miatt sajnos sokan felelőtlenül gyűjtik, ezért már csak néhány példány él belőle. Különleges rovaremésztő növény a lápi hízóka (4. ábra), amely szintén szigorú védelem alatt áll. Érdekessége, hogy a talajból hiányzó nitrogéntartalmú tápanyagokhoz rovarok emésztése révén jut hozzá.

A Fertő tó és környéke 2001-ben felkerült az UNESCO Világörökség listájára. A kitüntető címet hazánk Ausztriával együtt nyerte el. A terület nem csupán kivételes természeti adottságai miatt került fel a listára, hanem a tó körül magyar és osztrák oldalon egyaránt hosszú évszázadok alatt kialakított, ember formálta tájkép és gazdálkodási módok miatt is.

images

1. Ritka vízimadarunk a nagy kócsag

images

2. A vadludak is nagy tömegben lepik el a Fertő tó környékét

images

3. Rigópohár (más néven boldogasszony papucsa)

images

4. Lápi hízóka

Balaton-felvidéki Nemzeti Park

A Balaton északi és nyugati partvidékét, valamint a Kis-Balatont magába foglaló nemzeti parkot 1997-ben alapították. Természeti értékei sajátosak, némelyik csak erre a térségre jellemző. Ilyen ritkaságok a Tihanyi-félszigeten megmaradt vulkáni képződmények és az egykori tengeri üledékből fennmaradt kőzetek. Különleges tájképi látványt nyújtanak a Tapolcai-medence tanúhegyei. A mészköves területeken fontos értéket képviselnek a karsztjelenségek, például barlangok, víznyelők.

A medencékben meghúzódó nedves réteken számos növényritkaság él, például a nemzeti park jelképének választott lisztes kankalin (5. ábra).

images

5. Ritka lápi növény a lisztes kankalin

images

6. Kormorán

images

7. Mocsári teknős

A kormorán (6. ábra) halakban gazdag vizek kiváló úszóképességű, védelemre szoruló madara. Fákon telepesen költ, mindkét szülő építi a fészket és részt vesz a kotlásban. Vízinövényekkel gazdagon benőtt állóvizekben fordul elő hazánk egyetlen őshonos teknősfaja, a mocsári teknős (7. ábra). Ragadozó, a halakon kívül békákat, gőtéket, vízi rovarokat, csigákat és férgeket fogyaszt.

Fontos természeti érték a Balaton és főleg a Kis-Balaton élővilága (8. ábra). A Balaton nyugati végéhez öbölként csatlakozott egykor a Kis-Balaton. Nádasai megszűrték az ide ömlő Zala folyó vizét, ezért alig jutott szennyeződés a tóba. A mocsárlecsapolási munkák után megszűnt a Kis-Balaton szűrő szerepe, de ezt az utóbbi évtizedekben sikerült részben helyreállítani.

Az élővilág különlegességéhez az is hozzájárul, hogy az alföldi területek erdős-füves növényzete és a középhegység lomberdői találkoznak itt egymással.

images

8. Kis-Balaton

images RÖVID ÖSSZEFOGLALÁS

A Fertő-Hanság Nemzeti Park és a Balaton-felvidéki Nemzeti Park is sokféle élőhelynek ad otthont.

A Balaton környéke különösen változatos: a mélyebb víztől a legszárazabb sziklákig sokféle környezet jelenik meg és ritka földtani képződményekben is gazdag.

images ÚJ FOGALMAK

Fertő-Hanság Nemzeti Park, Balaton-felvidéki Nemzeti Park, Kis-Balaton, mocsár- és lápvilág

images

1.Sorold fel a Fertő–Hanság Nemzeti Parkban megtalálható természeti értékek fő típusait!

2.A természeti értékeken kívül mely más értékek megőrzésére alapították a Fertő–Hanság Nemzeti Parkot?

3.Mely földrajzi területeket foglalja magába a Balaton-felvidéki Nemzeti Park?

4.Melyek a Balaton-felvidéki Nemzeti Park legfontosabb földtani értékei?

5.Mivel magyarázható a Balaton-felvidéki Nemzeti Park szárazföldi életközösségeinek feltűnő változatossága?