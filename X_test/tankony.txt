8. Távoli vidékek jellemző formakincse

images

Hol találunk hazánkban a sivatagihoz hasonló homokbuckákat?

Az előző leckékben láthattad, hogyan formálják a külső erők a Föld felszínét és milyen jellegzetes formakincset hoznak létre. A külső erők munkája azonban nem minden területen érvényesül ugyanolyan mértékben, erősségét elsősorban a terület éghajlati adottságai határozzák meg. Más külső erők a meghatározóak a magashegységekben, a sivatagokban, a folyók és a tengerek partján.

Felszínformálás a sivatagokban

A sivatagok éghajlatára jellemző, hogy nagyon nagy az eltérés az egy napon belül mért legmagasabb és legalacsonyabb hőmérséklet között, vagyis nagyon nagy a napi hőingás. Csapadék alig van, előfordul, hogy hosszú hónapokig egy csepp eső sem esik. Mindezeknek az adottságoknak az a következménye, hogy a kőzetek erősen aprózódnak és különböző nagyságú kőzettörmelék, például homok keletkezik. A kisebb méretű törmeléket, a homokszemcséket a szél könnyen felkapja, tovaszállítja, és változatos formájú homokbuckákat épít belőlük (1. ábra).

images

1. Homokbuckák a Namib-sivatagban

images

Bármily meglepő, a sivatagiakhoz hasonló homokbuckákkal Magyarországon is találkozhatunk. A Duna–Tisza közének egy részét ugyanis homok borítja és azokon a területeken, ahol a növényzet még nem telepedett meg a homokfelszíneken ma is megfigyelhetőek szél által mozgatott homokbuckák.

Felszínformálás a magashegységekben

A hegységekben felfelé haladva a hőmérséklet és a csapadékviszonyok változásával megváltozik a növényzet is. Először megszűnik az összefüggő erdő, majd az egyre ritkuló és kisebb méretű növényzetet felváltja a hó világa. Ezen a területen a hó egész évben megmarad és jéggé tömörödik, így itt elsődlegesen a jég formálja a felszínt. A jéggé fagyott hó a hegységek völgyeit kitöltve lassan lefelé mozog. Ez a jégár, vagy más néven a gleccser (2. ábra). A lefelé haladó jégár kimélyíti a völgyeket és jellegzetes U alakú formát alakít ki. A gleccserek nagyon lassan mozognak. Az Alpokban például évente 60-100 métert haladnak.

images

2. Gleccser az Alpokban

images

Nagyon sok magashegységi település vízellátását a gleccserekből fedezik. Ezért nagyon aggasztó, hogy a globális klímaváltozás következményeként sok gleccser olvadásnak indult, veszélyeztetve ezzel több millió ember biztonságos édesvízhez jutását.

Felszínformálás a tengerpartokon

A tengerpartokon a legfontosabb felszínformáló erő a tengervíz, pontosabban annak hullámzása. A partszakasz jellegétől függően a tengervíz mozgása építheti, de pusztíthatja is a partvonalat.

A sekély vizű tengerpartokon a hullámzás apróbb szemű törmelékanyagot, kavicsot, homokot sodor magával, és kisebb-nagyobb hordalékgátakat épít belőle (3. ábra).

A mélyebb vizű partoknál a hullámzás romboló munkája figyelhető meg. A felcsapó hullámok és az általuk sodort törmelékanyag még a keményebb kőzetekből felépülő partfalat is képes pusztítani és jellegzetes formakincset, tornyokat, teraszokat, fülkéket hoz létre (4. ábra).

images

3. A hullámzás építő munkája által létrehozott hordalékgát

images

4. Sziklás tengerpartok jellemző formái

images RÖVID ÖSSZEFOGLALÁS

A külső erők Földünk minden pontján alakítják a felszínt, ám az egyes területek éghajlati sajátosságai miatt más-más erősséggel hatnak.

A nagy hőingású, száraz sivatagokban a szél felszínformálása a meghatározó.

A magashegységekben a jég munkája az uralkodó.

A tengerpartok formakincsét az állandó hullámverés alakítja, a sekélyebb területeket építi, a mély partokon viszont rombolást visz végbe.

images ÚJ FOGALMAK

homokbucka, jégár (gleccser), hordalékgát
