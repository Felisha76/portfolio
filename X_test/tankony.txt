3. Más éghajlati övek jellemző erdői

images

Hol él a mangroveerdő?

A mérsékelt éghajlati övezet dombsági és hegyvidéki területein a lombhullató erdők a meghatározók. Az erdei életközösségek túlnyomó többségét itt a tölgy-, illetve bükkerdők alkotják. A Földnek azonban vannak olyan részei, ahol az éghajlati tényezők hatására más típusú erdők alakultak ki és borítanak nagy területeket.

A trópusi esőerdők

Az Egyenlítő térsége Földünk legcsapadékosabb éghajlati zónája, így ezen a területen alakultak ki a legnagyobb fajgazdagságú erdők. Ezek a trópusi esőerdők. Elnevezésük onnan származik, hogy minden nap éri őket eső. Az igen jelentős csapadékmennyiség mellett az egész évben magas, 20 °C feletti hőmérséklet is kedvez a gazdag élővilág elterjedésének (1. ábra).

A trópusi esőerdők a hazai lombhullató erdőkhöz hasonlóan több szintre tagolódnak. Az esőerdőkben azonban a különböző fényigényű fajok három lombkoronaszintet hoznak létre. Ezek az esőerdők fajokban leggazdagabb részei. A cserjeszint és a gyepszint is viszonylag gazdag, bár ide már lényegesen kevesebb fény jut le.

images

1. Trópusi esőerdő

Az esőerdőben előforduló növények levelei általában nagy felületűek. A trópusi esőerdőkre igen jellemzőek a fákra felkúszó liánok, illetve a fán lakó növények (pl. orchideák). A trópusi esőerdő növényei is lombhullatók, azonban az évszakok hiánya miatt nem egyszerre hullajtják le leveleiket, hanem folyamatosan, így ezek az erdők örökzöldek. A szél általi beporzás ritka, inkább a rovar, madár vagy denevér általi beporzás a jellemző.

images

A trópusi esőerdők Földünk leggazdagabb élőhelyei. A bolygónkon élő ismert fajok fele megtalálható itt, és a kutatók szerint még több millió, elsősorban rovarfaj vár felfedezésre. Az egyre fokozódó erdőirtás azonban rengeteg növény és állat élőhelyét elpusztítja és a kihalás szélére sodor számos fajt.

A mangroveerdők

A mangroveerdők a trópusi éghajlati öv folyótorkolataiban és a beömlő folyók vizétől kevésbé sós tengerpartokon fordulnak elő (2. ábra).

Az itt élő fák jellegzetessége, hogy el tudják viselni a kissé sós vizet is. A fák törzsét, mivel gyakran vízben állnak, szellőzőgyökerek veszik körül, az iszapban pedig támasztógyökerek rögzítik.

A mangroveerdők számos vízi élőlénynek, halaknak, rákoknak, csigáknak, kagylóknak nyújtanak biztonságos élő- és szaporodóhelyet.

images

2. Mangroveerdő

images

A mangroveerdő fafajainak többsége „elevenszülő”. Ez azt jelenti, hogy nem magvakat, hanem félig fejlett, 20–40 cm-es csíranövényeket potyogtatnak el, azok pedig a puha iszapba fúródva rögtön meggyökeresednek.

A tajga

A szárazföldek elhelyezkedése miatt a tajga éghajlat csak az északi félgömbön, a mérsékelt övezet legészakibb részén alakulhatott ki. A tajga öv természetes növénytakaróját szintén tajgának hívják. Ez tulajdonképpen Földünk legnagyobb összefüggő fenyőerdeje (3. ábra).

A tajga lombkoronaszintje többnyire zárt, kevés fényt enged át. Ennek megfelelően a cserjeszint és a gyepszint is fejletlen. A nyirkos felszínt 30-40 cm vastagságban mohaszőnyeg borítja, de a moha megtelepszik a fák törzsein is.

A tajgán megélő növények nagy része örökzöld és képes elviselni a hideg időjárást. A növények gyökérzete általában nem nyúlik mélyre, mert körülbelül egy méter mély az a talajréteg, amely nem marad egész évben jéggé fagyva. A tajgaerdőben elszórtan előfordulnak lombhullató fák is, ezek a fenyőfélékkel elegyednek.

images

3. Tajga

images RÖVID ÖSSZEFOGLALÁS

A mérsékelt övezetre jellemző lombhullató erdőkön kívül a Föld más éghajlati adottságú részein másfajta erdők alakulnak ki.

Az Egyenlítő környezetében a sok csapadék és az állandóan meleg hőmérséklet miatt alakult ki bolygónk leggazdagabb élőlényközössége, a trópusi esőerdő.

A trópusi tengerpartok és folyótorkolatok jellegzetes erdei élőhelye a mangrove.

A mérsékelt övezet legészakibb részét több ezer kilométer hosszan alkotják a tajga fenyőerdői.

images ÚJ FOGALMAK

trópusi esőerdő, örökzöld erdő, mangrove, tajga