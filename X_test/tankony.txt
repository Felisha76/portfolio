Összefoglalás – Robinson Crusoe

Ebben a fejezetben Robinson Crusoe történetével ismerkedtünk meg. Defoe műve a világirodalom egyik leghíresebb regénye.

A Robinson Crusoe műfaja robinzonád, elbeszélője maga a főhős, aki naplószerűen írja le élményeit.

A főhős a szigeten egy saját világot épít fel korábbi tapasztalatainak felhasználásával, leleményességének és kitartásának köszönhetően. Huszonnégy éven át – amíg a szigetre nem vetődött Péntek – csak saját magára számíthatott. Lelki fejlődése a regényben fontos szerepet játszik.

Robinson a szigeten újraéli az emberi faj fejlődését is. A hajótörött először gyűjtögető életmódot folytat. Fokozatosan lép előre a földművelésen keresztül az állattenyésztésig és a házépítéstől a hajókészítésig.

Az író példát állít az olvasó elé: az ember bármilyen helyzetben képes boldogulni. Erőfeszítéseit siker koronázza, sőt a sors is kegyes lesz hozzá. Egy fellázadt hajó matrózai három embert tesznek ki a szigeten: a kapitányt, a kormányost és egy utast. Robinson három új társával foglyul ejti a zendülőket, visszafoglalva a hajót. A lázadás szervezőit kirakja a szigeten, de elmond nekik minden tudnivalót arról, amit ő eddig felépített. A hajó pedig elindult Anglia felé.

Az 1659. szeptember 30-án a lakatlan szigetre vetődött Robinson pontosan 28 évet, két hónapot és 19 napot töltött ott.

image

Kérdések, feladatok image

1.Magyarázzátok meg, miért sorolható a kalandregények közé a Robinson Crusoe!

2.Számoljatok be az olvasottak alapján!

–Mikor született Robinson Crusoe?

–Hány éves korában indult az első hajóútjára?

–Mikor hagyta el a lakatlan szigetet? (Pontos dátumot írj!)

3.Soroljátok fel, milyen tulajdonságainak köszönheti, hogy életben maradt a szigeten!

4.Beszéljétek meg közösen, hogyan alakítják a véletlenek Robinson életét!

5.Nézzetek utána interneten vagy könyvtárban, hogy milyen hatása van a műnek a világirodalomra és a magyar irodalomra!

a)Keressetek még példát olyan művekre, melyek egy szigeten játszódnak! Általában miért izgalmas ezeknek a műveknek az alaphelyzete?

b)Soroljátok fel azoknak a műveknek vagy filmeknek a címét, melyekben megfigyelhető Daniel Defoe regényének hatása!

6.Mutassátok be egymásnak a téma elején ismertetett projektfeladatra elkészített munkáitokat!