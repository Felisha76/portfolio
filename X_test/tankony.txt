VI. Az erdők élete

Ha kirándulást tervezünk, általában hegyvidéki, erdőségekkel borított területeket veszünk célba. Az erdőnek azonban – azon kívül, hogy helyszínt biztosít szabadidőnk hasznos és egészséges eltöltéséhez – fontos szerepe van a Föld élő rendszereinek működésében is, és gazdasági szempontból is nélkülözhetetlen.

Ebben a fejezetben megismerkedsz a hazai lombhullató erdők elterjedésével, szerkezetével, de szó lesz távoli tájak, más éghajlati övek jellegzetes erdeinek jellemzőiről is.

Sorra vesszük az erdei életközösségek tagjai között előforduló legfontosabb összefüggéseket, példákat fogsz látni táplálkozási kapcsolatokra, fajok közti versengésre, együttélésre és élősködésre is.

Ezt követően az ember oldaláról vizsgáljuk meg az erdők szerepét, a hazai erdőgazdálkodás legfontosabb céljait tekintjük át.

Szót ejtünk azokról a globális környezeti folyamatokról is, amelyek az utóbbi időben veszélyeztetik vagy akár el is pusztíthatják bolygónk erdeit.

A hazai hegyvidéki nemzeti parkok kapcsán azokról a védendő természeti és kulturális kincsekről tanulunk, amelyekre magyarként méltán büszkék lehetünk.

1. Tájak, életközösségek

images

Miért alakul ki az egyik élőhelyen erdő, a másikon mező az ember beavatkozása nélkül?

Azt, hogy egy földrajzi területen milyen élőlények élnek, elsősorban az éghajlat határozza meg, de fontos szerepet játszanak más környezeti feltételek, például a talaj és a vízellátottság is. A természetes élőhelyeken a csapadékosabb területeket erdők, a melegebb, szárazabb helyeket pedig mezők uralják. Sajátos környezeti feltételeket kínálnak az élőlényeknek a vizek és vízpartok.

A természetes növénytakaró mára az ország területének kisebb részére szorult vissza. A települések, utak, vasútvonalak, gyárak mellett a legtöbb helyet a mezőgazdasági művelés alá vont területek foglalják el. A vadon helyén telepített erdők, szántóföldek, szőlőültetvények, gyümölcsfaligetek díszlenek (1. ábra).

Azokat a területeket, ahol a csapadék évente több mint 500 mm, erdők borítják. A tölgyerdők szárazabb és melegebb, a bükkösök nedvesebb és hűvösebb éghajlatot igényelnek (2–3. ábra). A nyugati, csapadékosabb területeken az Alpokból idáig nyúlnak a fenyvesek. Az Alföld jelentős részén, ahol a csapadék kevesebb évi 500 mm-nél, füves puszták alakultak ki.

images

images

1. Magyarország éghajlata és természetes növényzete

images

2. Melegkedvelő tölgyes

images

3. Hegyvidéki bükkös

Az eltérő környezeti feltételek miatt az erdőben vagy a mezőn jellemzően más élőlénycsoportokkal találkozhatunk. Az egyes élőhelyeken a növények, az állatok és a gombák nem elszigetelten, hanem egymással szoros kölcsönhatásban, életközösségekben élnek. A kölcsönhatások során az életközösségek tagjai segítik vagy gátolják egymás elterjedését. Az életközösségek legkisebb egységei a populációk.

MEGHATÁROZÁS

Egy populációba tartoznak azok az egyedek, amelyek egy helyen élnek és egymás között szaporodnak.

Egy populációt alkotnak például a Budai-hegységben élő őzek, egy másikat pedig a Mecsekben élő társaik. Ugyanígy egy populációba tartoznak a Budai-hegység széncinegéi, míg egy másikba a mecseki széncinegék.

Az egy helyen élő, egymással kapcsolatban álló populációk nagyobb életközösséget, társulást alkotnak. Társulás például egy tölgyerdő a Mecsekben, egy bükkerdő a Soproni-hegységben, vagy egy mező a Vértes déli, sziklás lejtőin. De társulást alkotnak egy szántóföld növényei és állatai, vagy a Velencei-tó vizében élő populációk is.

MEGHATÁROZÁS

A társulásokat hasonló környezeti igényű, egy helyen élő populációk alkotják. A populációk egymást segítik vagy gátolják a fennmaradásban.

Az éghajlati övekben az ott élő társulások nagyobb társulásegységekbe (biomokba) szerveződnek. A mérsékelt övezet egyik társulásegységét a lombhullató erdők, másikat a füves puszták alkotják.

Ha meg akarjuk ismerni egy terület élővilágát, akkor az ott található társulásokat, illetve az egyes társulásokban élő populációkat kell közelebbről szemügyre vennünk. Az elkövetkező órákon ezért hazánk, illetve a Föld más éghajlatú területein előforduló, legjellemzőb életközösségeivel ismerkedünk meg.

images

Egy populáció tagjai egy fajba tartoznak. A faj az élőlényeknek az a csoportja, amelyek hasonló külső és belső felépítésűek, és egymás között szaporodva termékeny utódokat hozhatnak létre. A faj egyedei a természetben szaporodási közösségekben, azaz népességekben fordulnak elő. A Mecsekben élő és a Budai-hegységben élő őzek különböző populációkba, de ugyanabba a fajba tartoznak.

images RÖVID ÖSSZEFOGLALÁS

Hazánk egyes területein a helyi éghajlati viszonyoknak és a vízellátottságnak megfelelően különböző természetes életközösségek alakultak ki.

Az egy területen élő, hasonló környezeti igényű populációk társulásokat alkotnak. Hazánk jellemző erdőtársulásai például a tölgyerdők és a bükkerdők, amelyek a lombhullató erdők társulásegységébe tartoznak.

images ÚJ FOGALMAK

életközösség, populáció, társulás, társulásegység (biom)