V. A térképtől a modern navigációs technikákig

Manapság az emberek többsége állandóan úton van. Mindenki siet a munkahelyére, az iskolába, vidéki kiküldetésre vagy külföldi vakációra. Ezekhez a hosszabbrövidebb távolságokra történő utazásokhoz térképek, földrajzi atlaszok, újabban pedig digitális technikák segítségét kérjük.

Bár nyomtatott térképet már egyre ritkábban használunk, kedvtelésből talán néha még előkerül, és kedvünkre böngésszük a színes oldalakat. Hasznos, ha kirándulásaink alkalmával is viszünk magukkal térképet, hiszen előfordulhat, hogy mobilhálózat hiányában telefonos alkalmazásainkat nem mindig tudjuk használni. Hogyan lehet könnyen megtalálni a térképen számunkra érdekes helyszíneket, és mit jelent egy-egy település földrajzi koordinátája?

Gyakran telefonos alkalmazásokon követjük tömegközlekedési eszközeink menetrendjét, számítógépes programokkal tervezzük meg utazásaink célpontjait, interneten vásároljuk meg a vonat- vagy repülőjegyünket. Milyen elven működnek a legegyszerűbb alkalmazások? Hogyan tudjuk gyorsan, aktuális céljainknak megfelelően használni őket? Hogyan készülnek a modern kori térképészet újításai, a műholdképek, amelyeket minden nap látunk az időjárás-jelentésekben? Ezekre a kérdésekre kaptok választ ebben a fejezetben.

1. A földrajzi atlasz

images

Hogyan tudjuk könnyen megtalálni a térképen lévő városokat?

Földrajzi tanulmányokat folytatni lehetetlen térkép nélkül. Az információk elsajátításában a térkép az elsődleges segítségünk. Ötödik osztályban már tanultál a térkép jelrendszeréről, keresőhálózatáról, valamint arról is, hogyan találod meg az egyes városokat, hegycsúcsokat, tavakat a térképen. Ebben a leckében most ezt a tudásodat elevenítjük fel, de emellett sok hasznos információt is kapsz a térképek, atlaszok használatához.

A földrajzi atlasz nem más, mint térképek gyűjteménye (1. ábra). Ahhoz, hogy gyorsan és pontosan megtalálhass benne mindent, ismerned kell a felépítését.

Tartalomjegyzék

Azért, hogy ne kelljen minden egyes földrajzi hely keresésénél az egész atlaszt átlapoznod, az irodalmi művekhez hasonlóan az atlaszok elején vagy végén is találsz tartalomjegyzéket (2. ábra). Ez az adott térképi oldal címét és oldalszámát tartalmazza, ezzel segítve a minél gyorsabb keresést.

Jelmagyarázat

Minden atlaszban megtalálod a jelmagyarázatot is, vagyis azoknak a jeleknek a gyűjteményét, amelyek segítségével bizonyos természeti és gazdasági elemeket jelenítenek meg a térképeken (3. ábra).

Ezekről a jelekről, illetve arról, hogy mit jelentenek a térképen látható színek, részben már 5. osztályban is tanultál. A tanultak felfrissítéseként keresd ki az atlaszod jelmagyarázatából, hogyan jelölik a térképeken a következőket!

images

1. Földrajzi atlasz

images

2. Az atlasz tartalomjegyzéke

•csatorna

•autópálya

•200 000–1 000 000 közötti lélekszámú város

•lignitbányászat

•húsipar

•autógyártás

images

3. A jelmagyarázat részlete

Névmutató

Keresd meg az atlaszodban a Velencei-tavat!

A feladat megoldásához először nyisd ki az atlaszodat a leghátsó oldalakon, a névmutatónál! Ezt követően keresd ki az ábécérendbe szedett földrajzi nevek közül a Velencei-tó nevét!

A Velencei-tó neve mellett ezt találod:

8 D2. Ez azt jelenti, hogy az atlaszban a Velencei-tó a 8. oldalon, a térképre rajzolt keresőhálózat D2 négyzetében található.

Az atlasz névmutatója tehát nem más, mint az atlaszban lévő összes földrajzi név ábécérendbe állított listája, kiegészítve az oldalszámmal és a keresőhálózat kódjával (egy betű és egy szám), ahol az adott földrajzi név található (4. ábra).

images

4. A névmutató egy részlete

Gyakorlásképpen keresd meg az atlaszodban az alábbi hazai földrajzi neveket a keresőhálózat segítségével!

•Budapest

•Kékestető

•Pécs

•Írott-kő

•Szelidi-tó

images RÖVID ÖSSZEFOGLALÁS

A földrajzzal kapcsolatos tanulmányok elképzelhetetlenek földrajzi atlasz használata nélkül.

Az atlasz nem más, mint térképek gyűjteménye.

Bár nagyon sokféle földrajzi atlasz létezik, mégis vannak olyan elemek, amelyeket minden atlasznak tartalmaznia kell.

A tartalomjegyzék megkönnyíti az egyes térképek megkeresését az atlaszon belül.

A jelmagyarázatból megtudhatod, hogy mit jelentenek a térképeken használt jelek.

A névmutató az atlaszban szereplő összes földrajzi nevet tartalmazza ábécérendben. Azt is megmutatja, hogy egy földrajzi hely az atlasz melyik oldalán és a keresőhálózat melyik négyzetében található.

A keresőhálózat a térképre rajzolt, betűkkel és számokkal ellátott négyzetháló, amelynek segítségével bármely keresett földrajzi helyet könnyen megtalálhatunk.

images ÚJ FOGALMAK

földrajzi atlasz, jelmagyarázat, névmutató, keresőhálózat