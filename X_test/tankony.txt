4. Vízi és vízparti növények

images

Miért más az élővilág a tavak közepén, mint a parthoz közel?

Vízi és vízparti életközösségek

A vízi és vízparti életközösségek összefoglalóan a vízhez kötődő, rendkívül változatos élőlények összességét jelentik. Ezeknek az életközösségeknek a kialakulását, a bennük élő élőlények életmódját elsősorban a víz áramlási sebessége és a víz mélysége határozza meg. Mindezek alapján mind a tavakban, mind a folyókban meghatározott rendben helyezkednek el egymás mellett a különböző társulások (1. ábra).

images

1. Vizek és vízpartok jellemző életközösségei

A mélyebb vizű élőhelyek jellemző élőlényei

A tavak, folyók vizében számtalan apró, úszó, lebegő élőlény él. Ezek összessége alkotja a planktont. A plankton tagjai a vízi társulások legparányibb élőlényei, ugyanakkor a legnagyobb egyedszámban fordulnak elő a vizekben.

A plankton élőlényei között vannak növényi tulajdonságokkal rendelkezők. Ezek legfőbb jellemzője, hogy zöld színtestet tartalmaznak, így képesek fotoszintetizálni, ezzel növelve a vízben oldott oxigén mennyiségét. Ide tartoznak például az egysejtű zöldmoszatok.

A plankton élőlényei között találhatók olyanok is, amelyek testfelépítése állati sajátosságokkal rendelkezik. A papucsállatka csillói, a zöld szemesostoros ostorai (2. ábra) vagy az amőbák állábai az apró élőlények mozgását segítik. Szintén állati szervecske a zöld szemesostorosra jellemző piros szemfolt, amely lehetővé teszi, hogy a moszat a fény felé mozogjon (2. ábra).

images

2. A zöld szemesostoros testfelépítése

A folyók és tavak mélyebb vizű részeinek jellemző növényzete a hínár is (3. ábra).

A hínárnövényzet egyes tagjai vízben lebegő életmódot folytatnak, és a széllel sodródva a víz minden részére eljutnak. Leggyakoribb képviselőjük a békalencse, a vízi madarak fontos tápláléka.

Másik részük erős gyökérzettel rögzül az iszapos aljzathoz, ezeket gyökerező hínárnövényeknek nevezzük. Leveleik a fényigényüknek megfelelően alámerülhetnek vagy a víz felszínén úszhatnak. Hazánk állóvizeiben gyakori gyökerező hínár a tündérrózsa, más néven tavirózsa. Levelei nagy felületűek, viaszosak, szétterülnek a víz felszínén.

images

3. Hínáros élőhely

A nádas élővilága

A sekélyebb parti sávban a növények már gyökeret eresztenek, ezzel rögzülnek az aljzathoz. A parti sáv jellegzetes, vízben álló növényzete a nádas (4. ábra), ahol a nád mellett gyakran találunk gyékényt is. Ezek a növények sokszor egyeduralkodóvá válnak élőhelyükön. A vízi állatvilág számára fontos táplálkozó-, szaporodó- és búvóhelyet nyújtanak. Kiemelkedő szerepük van a vizek öntisztulásában is, mert megkötik a vízbe kerülő szennyező anyagokat, és nem engedik azokat a nyílt vízfelületbe jutni. A nádasok védik a partot a lepusztulástól is.

images

4. Balatoni nádas

images

5. Folyóparti fűz-nyár ligeterdő

Vízparti mocsárrétek és ártéri erdők

A partok közelében az áradásokkal járó vízborítást jól tűrő rétek és erdők élnek. Az időszakosan vízzel borított nedves réteken nagy tömegben fordul elő a mocsári zsurló és a sárga virágú mocsári gólyahír.

A vízparti erdőknek a víztől való távolság szerint két típusát lehet megkülönböztetni.

A vízparthoz közelebb a főleg füzekből és nyárakból álló puhafás ligeterdők a jellemzőek (5. ábra). Ezeket az áradások alkalmával akár több hétig is víz boríthatja.

Feljebb, ahová az árvíz csak ritkán ér el, keményfás ligeterdők alakulnak ki. Ezeknek a legfontosabb erdőalkotó fafajai a tölgy, a kőris és a szil. Gyep- és cserjeszintjük gazdag, a középhegységi lomberdőkéhez hasonló.

images RÖVID ÖSSZEFOGLALÁS

A vizes élőhelyek élővilága zónákra oszlik a víz mélysége és az áramlási viszonyok alapján. Eszerint meg tudunk különböztetni planktont, hínárnövényzetet, nádasokat, vízparti réteket és erdőket.

Minden élőhely gazdag élővilággal rendelkezik, amelynek minden tagja alkalmazkodott a vízi vagy vízparti életmódhoz.

A vizes élőhelyek életközösségei szoros kapcsolatban állnak egymással, sérülésük, elszennyezésük a többi társulásra is hatást gyakorol.

images ÚJ FOGALMAK

plankton, hínárnövényzet, lebegő hínár, gyökerező hínár, nádas, mocsárrét, puhafás ligeterdő, keményfás ligeterdő

images

1.Mi a plankton? Milyen fajtái vannak?

2.Mi jellemző általában a hínárnövényekre?

4.Melyek a legjellemzőbb vízparti társulások?

3.Miért töltenek be kiemelkedően fontos szerepet a nádasok a vizes élőhelyek életében?

5.Nézz utána a vízi és vízparti növények felhasználási lehetőségeinek!