3. A Dunántúli-dombvidék

images

Hogyan alakult ki a Dunántúli-dombvidék változatos felszíne?

A Dunántúli-dombvidék

A Dunántúli-dombvidék a Dunántúl déli, délnyugati részén fekszik. Északon a Balaton határolja, keleten a Sió és a Duna választja el az Alföldtől. Délnyugaton és délen pedig az országhatáron túl is folytatódik. Nyugati részének felszínalakító folyója a Zala.

Több tízmillió évvel ezelőtt a mai Dunántúli-dombvidék területén tenger hullámzott. Az ebben felhalmozódott üledékréteg adja a dombvidék alapját. Ezt követően a terület megsüllyedt, a folyók pedig kavicsos, homokos hordalékot raktak le. Végül lösz borította be az egész tájat. Ezzel párhuzamosan megkezdődött a terület kiemelkedése a környezetéből, és a mélyebben fekvő Alföld irányába futó folyók egyre mélyülő völgyeket vájtak benne. Így alakult ki a mai hullámos felszínű táj, ahol dombhátak és völgyek váltják egymást.

A dombvidéket kisebb részekre oszthatjuk. A Zalai-dombság nyugati része még az Alpokaljával mutat rokonságot. Keleti, lösszel, agyaggal fedett része már dombvidéki jellegű.

images

1. A Dunántúli-dombvidék részei

images

A Somogyi-dombság két egymástól eltérő területet foglal magába. A Külső-Somogy lösszel borított, igazi dombvidéki terület. Belső-Somogy szinte alföldi jellegű táj, felszínét homokos hordalék fedi.

A tájegység többi tagja, a Somogyi-dombság, a Baranyai-dombság és a Tolnai-dombság szintén lösszel borított, törésvonalakkal tagolt, hullámos dombvidék. Ez alól a Somogyi-dombság nyugati része jelent kivételt, ami inkább alacsonyabb, alföldi jellegű táj. Területét folyók töltötték fel, felszínét a homok lepelként borítja be.

A Somogyi-dombság északon a Balaton déli partjáig húzódik. A tó partján kedvelt üdülőhelyek egész sora alakult ki. A déli parton a Balaton vize sekély, nyáron gyorsan felmelegszik. A kellemes éghajlat, a tiszta levegő, a sportolásra, fürdőzésre alkalmas víz, a változatos kulturális és szórakozási lehetőségek miatt hazánk kiemelt üdülőkörzetévé fejlődött ez a terület.

images

2. Dombsági táj Somogyban

Hegységek a Dél-Dunántúlon

A Dunántúli-dombvidéktől délre emelkedik a Mecsek. Legömbölyített hegyhátak, lankás hegyoldalak jellemzik. Déli lejtőit sok napsütés éri, itt nyílnak ki hazánkban leghamarabb a tavaszi virágok, és itt bontják ki rügyeiket legkorábban a fák. Rendszerint az ősz is nagyon kellemes, napsütéses a Mecsekben.

A Mecsek túlnyomórészt mészkőből épül fel, mélye barlangokat rejt, sok bővizű forrása van. Legismertebb barlangja a szép cseppkövekkel díszített Abaligeti-barlang. Hazánkban egyedül a Mecsekben található feketekőszén, a közel 200 éves múltú bányászat azonban napjainkra megszűnt.

A Villányi-hegység a Mecsektől délre elterülő mészkőhegység. Jól faragható, értékes mészkövét bányásszák. Híres bortermelő vidék. A hegység előterének nevezetes gyógyfürdője Harkány.

Pécs a Dél-Dunántúl legjelentősebb gazdasági, kulturális és felsőoktatási központja. A Mecsek déli előterében elnyúló várost csodálatos fekvésének, sajátos hangulatának és kulturális értékeinek köszönhetően sok turista keresi fel (4. ábra). Világhírűek a Zsolnay gyár porcelánjai, kerámiái.

images

3. A Mecsek Pécs közelében

images

Pécs műemlékekben gazdag város. Közülük is a legismertebbek: a románkori alapokra épült székesegyház, Jakováli Hasszán dzsámija a hozzá tartozó minarettel, valamint Gázi Kászim pasa dzsámija a mai Belvárosi templom. Gyűjteményei közül kiemelkednek a Csontváry Múzeum és a Vasarely Múzeum. Ókeresztény sírkamrái a világörökség része.

2010-ben Pécs városa viselte az Európa kulturális fővárosa címet.

images

4. Pécs belvárosa, középen a Dzsámi

images

A Villányi-hegység legmagasabb csúcsa a védett Szársomlyó. Itt virágzik a növényritkaságaink közé tartozó magyar kikerics.

images

Az Abaligeti-barlang levegője légzőszervi panaszok gyógyítására alkalmas. Különösen a bányászok légúti megbetegedéseit és az asztmás betegeket kezelik eredményesen.

images RÖVID ÖSSZEFOGLALÁS

A Dunántúli-dombvidék a Dunántúl déli részén fekszik.

A folyóvizek egyre mélyülő völgyeket vájtak a feltöltött területbe, és dombhátakra, völgyekre tagolták a tájat. A szél felszínformáló tevékenysége következtében a dombságok felszínét vastag lösztakaró borította be.

A Dunántúli-dombvidék részei a Somogyi-, a Zalai-, a Tolnai- és a Baranyai-dombság. A Mecsek és a Villányi-hegység a dombvidéktől délre fekvő, főleg mészkőből felépülő hegységek.

Pécs Dél-Dunántúl gazdasági és kulturális központja.

images ÚJ FOGALMAK

Dunántúli-dombvidék, Somogyi-dombság, Zalai-dombság, Tolnai-dombság, Baranyai-dombság, Balaton, Mecsek, Villányi-hegység, Pécs