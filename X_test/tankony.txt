Tudós feltalálók a kora újkorban
■ OLVASMÁNY
Leonardo da Vinci (1452–1519)
A reneszánsz kor tudományának kiemelkedő alakja volt Leonardo da Vinci [leonárdo da vincsi]. Eredetileg festőművésznek készült, de gyerekkora óta lelkesen kutatta a természet szépségeit és titkait. Kiváló gondolkodását bizonyítja például az, ahogy a sziklákban előforduló tengeri ősmaradványokból a szikla eredetére következtetett: „Ami valamikor tengerfenék volt, most hegycsúcsként emelkedik a magasba. Erről tanúskodnak a tengeri kagylóhéjak, osztrigák és korallok, amelyeket most a hegyek csúcsán találunk.”
Egy személyben volt festő, tudós, feltaláló, matematikus, hadmérnök, költő, zeneszerző és író. Mérnöki feljegyzései között a tank és a tengeralattjáró vázlatai is megtalálhatók. Tanulmányozta a repülést, ő tervezett először a mai helikopterhez hasonló eszközt, s felfedezte a siklóernyőt is. Szenvedélyesen érdekelte az emberi test működése. Tanulmányaihoz gyakran végzett az egyház által tiltott boncolásokat is.
■Idézd fel, mit tanultál Leonardo da Vinci művészetéről az előző tanévben!

A Leonardo rajzai alapján megépített repülőszerkezet ■ Mire hasonlít a szerkezet? Minek a megfigyelése alapján akarta megfejteni a repülés titkát?

Newton. A fizikai és a matematikai tárgyú írásai mellett a vallási témájú írásait is fontosnak tartotta.
Isaac Newton (1642–1727)
Az újkori tudománytörténelem egyik kiemelkedő tudósa Isaac Newton [ájzök nyúton] angol fizikus, matematikus, csillagász, filozófus és alkimista. Az a meggyőződés hajtotta előre, hogy a világot meg lehet érteni, csak figyelni kell a körülöttünk lezajló jelenségeket.
Ő volt az első, aki megmutatta, hogy az égitestek és a Földön lévő tárgyak mozgását ugyanazon természeti törvények határozzák meg. A földre leeső tárgyak és a bolygók keringését ugyanazok az erők mozgatják. Később e felfedezésének megszületéséről azt mesélte, hogy egy fáról lehulló alma mozgásán gondolkodott el. Arra a kérdésre akart választ találni, hogy miért esik az alma mindig a földre. Miért nem oldalra vagy felfelé esik, hanem mindig a Föld középpontja felé?
Optikai kutatásokat is végzett. Felfedezte, hogy a prizmán megfigyelhető színek valójában a fehér fény alkotóelemei, s nem azért láthatók, mert a prizma átszínezi a fényt. Ennek nyomán azt is megállapította, hogy a lencsés távcsőre rossz hatással van a fény színekre bomlása, ezért saját kezűleg csiszolt tükrökkel egy újfajta teleszkópot épített, melyet ma Newton-távcsőnek nevezünk.

Mikroszkópok és teleszkópok egy londoni boltban a 17. század végén ■ Mely tudományok fejlődését segítették elő e technikai találmányok? Melyek a mi korunk hasonló jelentőségű technikai találmányai?
Anton van Leeuwenhoek (1632–1723)
Az első mikroszkópokat szemüvegkészítők állították össze, és kezdetben vásári szórakoztatásként használták: felnagyított bolhákat mutattak be a közönségnek. Tudományos megfigyelést a 17. század közepén végeztek először az eszközzel. A holland Anton van Leeuwenhoek [anton fan lévenhuk] volt az első, aki a mikroszkopikus életet rendszeresen kutatta. Leeuwenhoek nem volt tudós, de szenvedélyesen érdekelte az, amit a mikroszkópján keresztül látott. Munkásságáról véletlenül értesült az Angol Királyi Tudományos Társaság, és felkérték őt, hogy írjon beszámolót a megfigyeléseiről. Leeuwenhoek beszámolója élénk érdeklődést keltett, de amikor arra kérték, mutassa be a mikroszkópját, a holland természetbúvár megtagadta a kérést. Beszámolóit rendszeresen elküldte a tudós társaságnak, a mikroszkóp titkát viszont élete végéig féltékenyen őrizte. A levelezés hosszú éveken keresztül tartott. Munkája elismeréseként a kutatót a tudós társaság teljes jogú tagjává választották.


■Milyen hasonlóságok figyelhetők meg Leonardo da Vinci és Isaac Newton gondolkodása és tevékenysége között?
■Nézz utána, mivel foglalkoztak az alkimisták! Mi lehet a kapcsolat tevékenységük és a tudományos felfedezések között?
■Nézz utána, mit jelent a polihisztor szó! Kire lehet igaz ez a kifejezés a három megismert személy közül?
■Gyűjts további érdekességeket e három tudós feltaláló életéről és tevékenységéről!
