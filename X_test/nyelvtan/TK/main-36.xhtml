<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Ismeretlen</title>
    
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">

<h3 class="calibre8 bluetext bigtext">40. A segédigék</h3>
<div class="greenbox">
<h4 class="calibre9 bluetext">Gondolatébresztő</h4>
<p class="calibre2">Vajon miért kell a volna és a fogja ige a következő mondatokba?</p>
<p class="calibre2"><i>András meg szerette volna kérdezni, mikor kezdődik az edzés. Be fogja vinni az iskolába a kedvenc könyvét</i>.</p>
</div>
<p class="calibre2"><text class="redtext" style="font-size: 20px;"><b>A segédigék.</b></text> Már tanultad, hogy a jövő időt többnyire két szóból álló, összetett <b>igealakkal</b> fejezzük ki: <i>enni fog, ki fogjuk találni, haza fognak érni</i>. Ezekben az igealakokban egy ragozott <b>segédigét</b> találunk. A segédige „segít” kifejezni a cselekvő számát, személyét, azt, hogy a cselekvés vonatkozik-e tárgyra és milyenre (határozott vagy általános ragozás), illetve utal a cselekvés ( jövő) idejére is.</p>
<p class="calibre2">A segédigék <b>ragozhatók</b>, és más szavakkal szorosan összekapcsolódva alkotnak egy egységet. Ilyenek a <i>fog</i> segédigén kívül a <i>van, volt, lesz</i> (illetve toldalékos alakjaik: <i>lett, lenne, volna, légy/legyél, lehet</i> stb.). Ezek nemcsak igékhez, hanem névszókhoz, névmásokhoz is kapcsolódhatnak: <i>De szép lettél! Azt mondta, hogy legyek türelmes. Az előadás szuper volt. De jó lenne egy nagyot aludni! Ez kicsit sok volt nekem. Az volt benne a jó, hogy korán hazamehettünk</i>. Segédige a <i>szokott</i> és a <i>tetszik/tessék</i> is: <i>Meg szokta csinálni. Nem szoktunk együtt vacsorázni. Le tetszik ülni? Ne tessék félni!</i></p>
<p class="calibre2">Viszont a <i>leszokik, átszokik, megszokik, visszaszokik, rászokik</i> természetesen nem segédigék, hanem igekötős igék. Ugyancsak ige a <i>tetszik</i>, ha így használjuk: <i>Nekem nem tetszik ez a tolltartó. Nagyon tetszett a koncert</i>.</p>
<p class="calibre2"><text class="redtext" style="font-size: 20px;"><b>Segédigék és igekötők.</b></text> <b>Az igekötő és ige közé befurakodó szavak</b> az esetek többségében segédigék: <i>meg fogom oldani, ki fogja találni, bele szokott fáradni, meg tetszik érteni</i>. De figyelni kell, mert az ilyen kapcsolatoknak sokszor van majdnem azonos alakú párjuk: <i>megfogom (a végét), kifogja (a halat), beleszokott (az új munkájába), megtetszik (egy csizma)</i>.</p>

<p class="calibre2"><num>1.</num> Beszéljétek meg, milyen segédigéket tanultatok már idegen nyelvből!</p>
<p class="calibre2"><num>2.</num> A felsorolt szavak közül a segédigét foglald mondatba írásban! Érvelj, hogy a többi szó miért nem segédige! <i>nem, mert, fog, vissza, volna</i></p>
<div class="lightgreenbox">
<h4 class="calibre9">Gondolatgyűjtő</h4>
<p class="calibre2">A segédigék önálló jelentéssel nem rendelkező alakok. A magyar nyelvben két olyan segédige van, amelyek részt vesznek az igeidők és igemódok kifejezésében, a fog és a volna. A segédigék ragozott alakjai segítik kifejezni a cselekvő számát, személyét, idejét, és ragozásukkal utalhatnak a tárgyra. Pl.: be fognak menni = kijelentő mód, jövő idő, T/3. személy, általános ragozás. Segédigék lehetnek még a van, volt, lesz, szokott, tetszik szavak is.</p>
</div>

</body>
</html>