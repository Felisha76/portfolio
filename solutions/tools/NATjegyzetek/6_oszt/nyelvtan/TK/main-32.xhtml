<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Ismeretlen</title>
    
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<h3 class="calibre8 bigtext bluetext">34–35. Az igék helyesírása – rendszerezés és gyakorlás</h3>
<p class="calibre2"><text class="redtext" style="font-size: 20px;"><b>Az igék helyesírása.</b></text> A legtöbb ige helyes leírásához nem a szabályok „bema-golására” kell törekedni, hanem a szóelemzés elvét érdemes használni. <b>Végig kell gondolnod, milyen részekből áll a szó</b>. A <i>hagyj</i> szóban például hosszú <i>gy</i>-t ejtünk, mégsem ezt írjuk, mivel az írás pontosan tükrözi a szót alkotó elemeket: a <i>hagy</i> igetövet és a felszólító mód <i>-j</i> jelét. A toldalékok közül a legtöbb problémát a <i>j</i>-vel kezdődőek okozzák. Ilyeneket tartalmaznak a <b>felszólító módú igealakok</b>, de vannak <b>kijelentő mód</b>ban használt <i>j</i>-vel kezdődő személyragok is: <i>megcsinálja, bántjuk, látjátok, válogatják</i>. A felszólító módú alakok közül ráadásul nemcsak a szokásos, <i>-j</i>-t tartalmazók lehetnek „problémásak”, de a határozott ragozású, <i>-d</i>-t tartalmazók is, pl.: <i>áldd, álld, bántsd, edzd, lásd</i> stb. Sajnos vannak <b>kivételek</b> is; ezeket meg kell tanulnod úgy, ahogy például az angol szavak írásmódját megtanulod. A <i>higgy</i> igealak ilyen kivétel: bár mondhatnád, hogy a végén ugyanúgy a felszólító mód <i>-j-</i>je van, mint a <i>hagyj</i> végén, ennek mégis „saját helyesírása” van, két <i>ggy</i>-vel kell írnunk.</p>
<p class="calibre2"><text class="redtext" style="font-size: 20px;"><b>Unjuk, hagyjuk.</b></text> A toldalékkezdő <i>-j</i> bizonyos hangokkal egyetlen hosszú hanggá olvad össze a kiejtésben. Ilyenek:</p>
<i><p class="calibre2">– A d és a gy: az adja, fakadjon, hagyjuk, vágyjatok stb. szavakban hosszú ggy-t ejtünk.</p>
<p class="calibre2">– A n és a ny: a bánja, unjuk, hányjátok, hunyják stb. szavakban hosszú nny-t ejtünk.</p>
<p class="calibre2">– A l és a ll: a nyúlj, szóljanak, szálljunk, álljatok stb. szavakban hosszú jj-t ejtünk.</p></i>
<p class="calibre2"><text class="redtext" style="font-size: 20px;"><b>Tetszik, látszik, játszik.</b></text> A <b><i>tetszik, látszik, játszik, metsz</i></b> igékben hosszú <i>cc</i>-t ejtünk, viszont <i>tsz</i>-t írunk.</p>
<i><p class="calibre2">tetsz- + -jen → tetsszen, látsz- + -jon → látsszon, játsz- + -juk → játsszuk metsz- + -je → metssze.</p></i>
<p class="calibre2">Az ikes igéknél az<i> -ik</i> nem az igető része, hanem egyes szám harmadik személyt jelölő személyrag. Amikor ezeknek az igéknek a toldalékos alakjait leírod, mindig figyelned kell arra, hogy a toldalék „eredeti” formája tartalmaz-e <i>j</i>-t vagy nem (<i>-ja/-je </i>vagy csak <i>-a/-e</i>). Ha van benne <i>j</i>, akkor <i>tssz</i>-t írunk bennük, ha viszont <b>nincs</b>, akkor csak „sima” <i>tsz</i>-t. A <i>játssz</i> alakban például azért van hosszú <i>ssz</i>, mert a tővégi <i>sz</i>-hez hasonul a toldalék eredeti <i>j</i>-je. A <i>játszd</i> alakban viszont a toldalék -<i>d</i>, ez nem hasonul, így a tőben továbbra is csak egy <i>sz</i>-t írunk. A táblázatban alaposan meg tudod figyelni, hogyan jönnek létre a <i>játszik</i> ige toldalékos alakjai.</p>
<p class="calibre2"><text class="redtext" style="font-size: 20px;"><b>Edzetek vagy eddzetek?</b></text> A <i>-dz</i> végű igék (például <i>pedz</i>, <i>takaródzik, tekergődzik</i> stb.) helyesírása sem könnyű. Segíthet, ha arra gondolsz, hogy ezek nagyon hasonlítanak a <i>játszik</i> típusú szavakhoz. A felszólító mód <i>-j</i>-je ugyanúgy hasonul a tővégi <i>dz</i>-hez, mint a <i>játszik</i> <i>sz-</i>éhez: <i>játsz + junk → játsszunk; edz + -jünk → eddzünk</i>.</p>

<p class="calibre2"><text class="redtext" style="font-size: 20px;"><b>Érts meg, értsd meg.</b></text> A <i><b>-t végű</b></i> igék felszólító módú alakjaiban a <i>-j</i> helyett<i> -s</i> szerepel: <i>ért – érts, értsd, önt – önts, öntsd, tanít – taníts, tanítsd</i>. Ezek írását nehezíti, hogy az igető végén álló <i>t</i> az<i> s</i>-sel a kiejtésben <i>cs</i>-vé olvad össze. És ha még mindez nem lenne elég: a határozott ragozású <i>értsd, öntsd, tanítsd, rántsd, fűtsd, tátsd</i> stb. igealakokban az írott <i>tsd</i> helyett <i>dzsd</i>-t ejtünk (a zöngésség szerinti hasonulás hatására).</p>
<p class="calibre2"><text class="redtext" style="font-size: 20px;"><b>Hallgasd - folytasd.</b></text> A <i>hallgasd, folytasd, vágasd</i>, <i>ültesd</i> típusú szavak olyan <i>-t</i> végű igék, amelyek <i>t</i>-je a felszólító módban <i>s</i>-sé változik (<i>hallgat – hallgasd</i>). A határozott ragozású felszólító módú igealakok <i>d</i>-je előtt ezeket <i>zs</i>-nek ejtjük, mégis <i>s</i>-nek írjuk. Jogos a kérdés: ha <i>zs-</i>nek ejtjük, honnan tudjuk, hogy „eredetileg” <i>s</i> volt? Onnan, hogy ugyanezt az <i>s</i>-t találjuk a <i>hallgass</i>, <i>folytass, vágass, ültess</i> stb. igealakok végén.</p>
<p class="calibre2"><text class="redtext" style="font-size: 20px;"><b>Áld - áldd.</b></text> Vannak olyan igealakok, amelyek írását a <b>mássalhangzó-rövidülés</b> nehezíti: ha egymás mellé kerül egy hosszú és egy rövid mássalhangzó, a hosszút röviden ejtjük. Ezért az <i>áld</i> ige és felszólító módú <i>áldd</i> alakja ugyanúgy rövid <i>d</i>-vel hangzik, az írás viszont megmutatja azt, hogy a második a felszólító mód <i>-d</i>-jét tartalmazza. Ugyanígy: <i>elküld, de küldd el, megold, de oldd meg</i>.</p>
<p class="calibre2"><text class="redtext" style="font-size: 20px;"><b>Lőj - lőtök.</b></text> A magyarban csak néhány olyan ige van, amelyek magánhangzóra végződnek. Ilyen a <i>lő, nő, fő, sző, ró, rí</i>. Ezek bizonyos toldalékos alakjaiban a kiejtett magánhangzó hosszú, az írott viszont rövid. Ilyen a felszólító mód <i>j-</i>je a<i> lőj, lőjetek</i> stb. alakokban, sőt a <i>-tok/-tek/-tök t</i>-je is, pl.: a <i>lőtök, szőtök, nőtök</i> igealakokban. Írásban is hosszú viszont a<i> d</i> a <i>lődd, sződd, a t</i> pedig a múlt idejű <i>lőttetek, szőttünk </i>szavakban.</p>
<p class="calibre2"><text class="redtext" style="font-size: 20px;"><b>Folyik - folyjon.</b></text> A <i><b>folyik</b></i> ige felszólító módú igealakjainál is figyelned kell arra, nehogy a füledre hallgass, és leírd a hallott hosszú <i>jj</i> hangot. Az sem jó megoldás, ha kettőzött <i>lly</i>-t írsz. A „hibrid” <i>folyjon, folyjanak</i> alakokban egy <i>ly</i>-t és egy <i>j</i>-t kell írnod egymás után, ez kicsit furcsa, viszont érthető is. Az <i>ly</i> a tő utolsó betűje (<i>foly-</i>), a <i>j</i> pedig – már nagyon jól tudod – a felszólító módot jelöli.</p>
<p class="calibre2"><text class="redtext" style="font-size: 20px;"><b>Hozd vagy hozzad?</b></text> Biztosan észrevetted, hogy a <b>felszólító mód</b>ú igék esetében egyes szám második személyben mindkét fajta ragozásban kétféle igealak is van, egy rövidebb és egy hosszabb változat. Pl.: <i>add – adjad, adj – adjál, nézd – nézzed, nézz – nézzél</i>. A hosszabb kicsit udvariasabb, a rövid alak pedig erőteljesebb, parancsolóbb hangnemű. Bármelyiket használod, a <i>kérlek/kérem</i> szavakkal udvariasabbá teheted a kérést, felszólítást.</p>
<div class="lightgreenbox">
<h4 class="calibre9">Gondolatgyűjtő</h4>
<p class="calibre2">Az igék helyesírásánál is nagyon fontos, hogy tisztában legyél a különféle hangtörvényekkel és a helyesírás alapelveivel. Olvass sokat, és tanulmányozd A magyar helyesírás szabályai című kiadványt! A legtöbb ige helyes írásmódját a szóelemzés mutatja meg.</p>
</div>

</body>
</html>