<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Ismeretlen</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<h3 class="calibre8 bluetext bigtext">15. A melléknév helyesírásának gyakorlása</h3>

<div class="calibre1">
<p class="calibre2"><purplecontainer>Dóri naplója</purplecontainer></p>
</div>
<p class="calibre2"><i>Hétvégén Sopronban voltunk az unokatesóméknál. Nem vagyok annyira oda a rokonlátogatásokért, olyan unalmasak! De ezt a hagyományos soproni családi találkozót IMÁDOM! Minden évben a dédi névnapjához, a Katalin-naphoz legközelebb eső hétvégén anyáék egész családja összegyűlik Sopronban anya nővérénél, ahol a dédi is lakik. Ilyenkor eljönnek a nyíregyházi, tamási, szegedi, ausztriai, németországi unokatestvéreik is családostul. Marcsi néniéknek szerencsére hatalmas házuk van. Az alsó szinten van egy nagy nappali, dolgozószoba, konyha, ebédlő, a felső szinten meg a hálók, ilyenkor ez a gyerekek birodalma. Mi általában kocsival megyünk. Apa nagyon jól vezet, anya mégis egyfolytában csak azt hajtogatja, hogy lassabban, óvatosan vezessen. Mintha másképp nem vigyázna! Szóval, a hétvégén két nagyon izgalmas dolog történt. Először is megismerkedtünk a legkisebb unokaöcsémmel, Dáviddal, aki alig 6 hónapos, barna hajú, zöld szemű, gömbölyű, illatos, pirospozsgás csecsemő. Másfelől a dédi, aki a 89. évében jár, nagyon jó formában volt, és sokat mesélt a fiatalságáról. Arról, hogy lánykorában – hiába volt olyan megbízható szolgálójuk, mint Bence, mert a dédi nagypolgári családból származik – az üknagymamám bizony őt is odaállította a dagasztóteknő mellé, hogy tanuljon meg foszlós mazsolás kalácsot meg vert hajú kenyeret sütni. Meg valami Fedák Sárit emlegetett, akit ő még látott színpadon, és aki A Pál utcai fiúk írójának, Molnár Ferencnek a második felesége volt. Amikor meg azt mondtam neki, hogy megyünk a jövő héten a Bajor Gizi Színészmúzeumba magyarórán, elmosolyodott, és azt mondta: „Ja, a Bajort is sokszor láttam a Nemzetiben!”</i></p>

<p class="calibre2"><num>1.</num> Soroljatok fel padtársaddal egy-egy szabályt a melléknevek helyesírásával kapcsolatban! A padtárs keressen ezekre példát Dóri naplójában!</p>

<p class="calibre2"><num>2.</num> Magyarázd meg az alábbi melléknevek kiejtése és írása közti különbséget: <i>udvariasan, bajosan, óvatosan, pontosan!</i><br/>A következőket miért így írjuk: <i>frissen, lassan</i>? Lehetőleg alaktani magyarázatot adjatok!</p>

<p class="calibre2"><num>3.</num> Keresd a párját! Alkoss összetett szavakat az alábbi szavakból <i>száz, szívű, orr, méretű, kezű, szarvú, lábú, bő, jó, nagy!</i> Mondd el, milyen helyesírási szabálynak megfelelően írtad őket!</p>
<p class="calibre2">Nézzünk át néhány általános elvet a melléknevek helyes leírásához!</p>
<p class="calibre2">   – A <b>melléknévi tőszók</b> végén az <i>ó, ő, ú, ű</i> mindig hosszú: <i>alsó, felső, lassú, keserű</i>.</p>
<p class="calibre2">   – Az <i><b>-ú/-ű</b></i> <b>képzős</b> melléknevek végén szintén hosszú az <i>ú, ű: hosszú lábú, magas homlokú, sokoldalú, sasorrú.</i></p>
<p class="calibre2">   – A hagyomány szerint <b><i>ly</i></b>-nal írunk néhány melléknevet: <i>gömbölyű, komoly, mély, sekély.</i></p>
<p class="calibre2">   – A szóelemzés segít a <b>határozóragos</b> melléknevek helyesírásában: <i>sebes/en, óva -tos/an, lass/an</i>.</p>
<p class="calibre2">   – Vannak olyan határozós szerkezetek, amelyeknek a <b>felsőfokú</b> melléknévi alakját szóösszetételnek tekintjük, és ezért egybeírjuk. Ilyenek például: <i>figyelemre méltó, szívhez szóló, figyelemre méltóbb, szívhez szólóbb</i>; de: <i>legfigyelemreméltóbb</i>, de: <i>legszívhez-szólóbb</i>, <i>életbe vágó, életbe vágóbb</i>, de: <i>legéletbevágóbb</i>.</p>
<p class="calibre2">   – A <b>színárnyalatot</b> kifejező jelzős szerkezeteket egybeírjuk, ha a színnév egyszerű szó: <i>világossárga, sötétpiros, kékeszöld</i>, és különírjuk, ha összetett: <i>világos citromsárga, sötét meggypiros, halvány kékeszöld</i>.</p>
<p class="calibre2">   – Az <b>anyagnévi jelzőt</b>, ha egyszerű szó, egybeírjuk a nem összetett főnevekkel: <i>aranygyűrű, faburkolat, selyemsál</i> stb. Ha az anyagnévi jelzős kapcsolatnak valamelyik vagy mindkét tagja összetett szó, az anyagnevet külön írjuk a jelzett szótól: <i>arany karikagyűrű, bőr pénztárca, műanyag evőeszköz</i> stb.</p>

<p class="calibre2"><num>4.</num> Jellemezd melléknevekkel az itt látható épületeket!</p>
<img alt="Kép" src="dropped_image-32.png" class="calibre5"/>

<p class="calibre2"><num>5.</num> Olvasd el a szöveget! Írd ki a füzetedbe a földrajzi neveket, majd írd melléjük <i>-i</i> képzős alakjaikat!</p>
<div class="calibre1">

</div>
<div class="orangebox">
<p class="calibre2"><b>A harmonikus Európa</b></p>
<p class="calibre2">Európa az egyik legzsúfoltabb kontinens, de lakói mindig is igyekeztek harmóniában élni környezetükkel. Házaik, falvaik, váraik és városaik építőanyagául a környéken előforduló hasznosítható anyagokat használták. Így terjedt el Németországban Nürnbergtől Heidelbergig a húsvörös színű homokkő, a Rajna völgyében a sötétszürke pala, az olasz „csizma” sarkán pedig az Alberobello házait fedő, jól hasadó szürke mészkő, de megemlíthetnénk a Balaton-felvidé-ken használt vörös homokkövet is. <p class="calibre2" style="float: right;">(Lerner János: <i>Ezerszínű Európa</i> – részlet)</p></p>

</div>



<p class="calibre2"><num>6.</num> Játsszatok! Válasszatok ki a Toldiból egy szereplőt, s írjatok róla 7-8 melléknevet, majd olvassátok fel őket egymásnak a padtársaddal, s találjátok ki, ki kire gondolt! Ezután az összegyűjtött szavak felhasználásával írjatok a kiválasztott szereplőről 4-5 mondatos jellemzést!</p>
<p class="calibre2 redtext bigtext"><b>HÁZI FELADAT</b></p>

<p class="calibre2"><rednum>1.</rednum> Híres termékek. Egészítsd ki a felsorolt szavakat a hozzájuk kapcsolható, városra, vidékre utaló melléknevekkel: <i>csipke, borvidék, halászlé, birkapörkölt</i>! Ismersz-e még hasonló, városhoz, vidékhez kötődő termékeket? Szorgalmi feladatként gyűjts ilyeneket!</p>
<div class="calibre1"><div class="calibre1"><img src="main-36.jpg" alt="" class="calibre5"/></div>
</div>

<p class="calibre2"><rednum>2.</rednum> Projektfeladat. Az <i>Egri csillagok</i> szereplői közül ki miben a leg? Gyűjtsd össze, hogy Gárdonyi Géza regényében szerinted ki a legügyesebb, a legviccesebb, a legerősebb stb.! Egyeztessétek a véleményeteket, s készítsetek tablót, minden névhez a legtöbbször előforduló jelzőt írjátok! Választásotokat indokoljátok a regény alapján!</p>
<div class="lightgreenbox">
<div class="calibre1">
<p class="calibre2"><b>Gondolatgyűjtő</b></p>
</div>
<p class="calibre2">A melléknevek helyesírásakor figyelni kell arra, hogy:</p>
<p class="calibre2">– végükön az <i>ó, ő, ú, ű</i> mindig hosszú,</p>
<p class="calibre2">– néhányszor <i>ly</i> szerepel bennük,</p>
<p class="calibre2">– világos + kék = világoskék, halvány + narancs + sárga = halvány narancssárga.</p>
</div>
<br/><br/>
<img alt="Kép" src="dropped_image-33.png" class="calibre5"/>


</body>
</html>
