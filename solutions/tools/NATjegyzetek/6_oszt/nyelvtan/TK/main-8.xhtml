<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Ismeretlen</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">

<h3 class="calibre8 bluetext bigtext">10. A tulajdonnevek helyesírása II. A földrajzi nevek helyesírása</h3>

<div class="greenbox">
<h4 class="calibre9 bluetext">Gondolatébresztő</h4>
<p class="calibre2">Írj a füzetedbe öt földrajzi nevet lakókörnyezetedből! Mi lehet a segítségedre, ha bizonytalan vagy a helyesírásukban?</p>
</div>

<p class="calibre2"><num>1.</num> A füzetetekben készítsetek összefoglaló táblázatot a földrajzi nevek helyesírásáról az alábbi formában!</p>
<p class="calibre2">   – Ahol lehet, a példákhoz használjátok Dóri 10. leckében olvasott naplóját, és ceruzával dolgozzatok!</p>
<p class="calibre2">   – Amire nincs példa a szövegben, oda írjatok szót a lecke szövegéből!</p>
<p class="calibre2">   – Először páros munkában ellenőrizzétek egymás munkáját, és beszéljétek meg, ki dolgozott jól!</p>
<p class="calibre2">   – Ezután keressetek olyan szavakat az osztállyal együttműködve, amelyek a szabálytól eltérő példák lehetnek, és írjátok be azokat is pirossal a táblázatba!</p>
<p class="calibre2">   – Vigyázzatok, mert lehet olyan szó is, amelyet kétféleképpen is lehet helyesen írni!</p>
<img alt="Kép" src="dropped_image-24.png" class="calibre5"/>
<p class="calibre2"><img alt="Kép" src="dropped_image-25.png" style="float: right; max-width: 60%;"/>Biztosan szoktál térképet, földgömböt nézegetni. Az ezeken található földrészek, folyók, tavak, óceánok, hegyek, városok, falvak, utcák, hidak stb. nevei a <b>földrajzi nevek</b>, pl.: <i>Európa, Budapest, Duna, Kékes, Északi-középhegység, Erzsébet híd, Győr-Moson-Sopron megye, Duna-part, Kalahári-sivatag.</i> A földrajzi nevek helyesírása nem egyszerű feladat. Ha kétség merül fel benned, mindenképpen nézz utána a <i>Magyar helyesírás szabályai</i> kiadványban vagy a helyesiras.mta.hu linken. Itt csak a legfontosabb eseteket említjük meg néhány példával. A szabályok rögzítéséhez segítségül rövidítéseket használunk: <b>A</b> = nagy kezdőbetűs írás, <b>a</b> = kis kezdőbetűs írás. A kivételeket <b style="color: red;">pirossal</b> emeljük ki.</p>
<p class="calibre2"><text class="redtext" style="font-size: 20px;"><b>Az egybeírt földrajzi nevek helyesírása</b></text></p>

<p class="calibre2"><b>1.</b> A <b>világrészeket</b>, az <b>-ország</b> utótagú országneveket, a <b>település-</b> és <b>városneveket</b>, a <b>városrészek</b> nevét, akármilyen hosszúak, egybeírjuk (tehát: <b>A</b>), pl.: <i>Európa, Magyarország, Balatonmáriafürdő, Sátoraljaújhely, Homokkert</i>.</p>
<p class="calibre2"><text class="redtext" style="font-size: 20px;"><b>A különírt földrajzi nevek helyesírása</b></text></p>

<p class="calibre2"><b>2.</b> A több különálló elemből összerakott földrajzi nevek esetében, mint például a <b>megyék</b> és a <b>közterületek</b> (utcák, terek, hidak stb.) nevében az első tagot nagybetűvel, a közterület fajtáját pedig kisbetűvel írjuk (<b>A a</b>), pl.: <i>Veszprém megye, Hold utca, Szent István körút, Erzsébet híd.</i></p>

<p class="calibre2">   a)    Ha a <i>híd</i> nevében benne van a folyó neve, akkor kötőjeles, ez tehát kivétel, pl.: Tisza-híd (<b>A-a</b>).</p>

<p class="calibre2">   b)    Egyetlen hidunk nevét írjuk egybe: <i>Lánchíd</i> <b>(A)</b>. Ez azért kivétel, mert eredetileg <i>Széchenyi lánchíd</i> volt a neve, de ma már mindenki <i>Lánchíd</i>nak nevezi.</p>
<p class="calibre2"><b>3.</b> A mai és a történelmi államnevekben minden tagot <b>külön</b> szóba írunk, és nagybetűvel kezdünk (<b>A A</b>). Pl.: <i>Lengyel Köztársaság, Római Birodalom, Amerikai Egyesült Államok</i>.</p>

<p class="calibre2"><text class="redtext" style="font-size: 20px;"><b>A több szóból álló, kötőjellel tagolt földrajzi nevek helyesírása</b></text></p>

<p class="calibre2"><b>4.</b> A <b>több szóból</b> álló, valamelyik tag határán <b>kötőjellel</b> kapcsolódó földrajzi nevek esetén az alábbiakra kell ügyelni. Az előtagot nagy kezdőbetűvel, a kötőjellel kapcsolódó földrajzi névi utótagot pedig kisbetűvel írjuk (<b>A-a</b>).</p>

<p class="calibre2">   a)    A <i>folyó, hegy, hegység, sziget, tó, tenger, óceán</i> elnevezéseket (és még sok más hasonló szót) többnyire kötőjellel kapcsoljuk az előttük álló taghoz, pl.: <i>Csendes-óceán, Margit-sziget, Budai-hegység</i>.</p>

<p class="calibre2">   b)    Egy-egy folyót vagy hegységet gyakran mindössze egyetlen tulajdonnévvel nevezünk meg, mert ez önmagában is a folyót vagy a hegyet jelenti (<b>A</b>), pl.: <i>Mátra, Duna, Pilis, Kaukázus</i>. Előfordulhat, hogy a pontosabb megértés végett, magyarázólag hozzá kell illesztenünk a megfelelő földrajzi elnevezést, pl.: <i>Tisza folyó, Bakony hegység</i>. Ilyenkor, mivel az utótag nem a név szerves része, már nem kell kötőjelet írni a tagok közé (tehát: <b>A a</b>). Ezek kivételek a folyók és hegyek nevének helyesírásában, tehát jelöljük őket a táblázatunkban pirossal!</p>

<p class="calibre2">   c)    Az is előfordulhat, hogy egy nevet többféleképpen írnak. Példa erre a <i>Margit-sziget</i>: ha az előző alakban (kötőjellel) írjuk, akkor a sziget nevét jelöli. De ha a <i>Margitsziget</i> nevet látjuk, akkor már Budapest egyik városrészéről van szó, ezt egybeírjuk. Más esetekben is ugyanez történik, pl.: <i>Gellért-hegy – Gellérthegy</i>.</p>
<p class="calibre2"><b>5.</b> Biztosan találkoztál már olyan földrajzi elnevezésekkel, amelyekben az előtag az egyik égtáj neve. Az égtájat ilyenkor nagy kezdőbetűvel írjuk, és kötőjellel kapcsoljuk hozzá az utótagot (<b>A-A</b>), pl.: <i>Nyugat-Magyarország, Északkelet-Európa</i>.</p>

<p class="calibre2"><b>6.</b> Ha több egykori megyéből alakult egy megye (pl.: <i>Borsod-Abaúj-Zemplén</i>), akkor az egykori megyeneveket <b>kötőjellel</b> kapcsoljuk egymáshoz. Ezek a <b>többelemű megyenevek</b>. A <i>megye</i> szót, mivel az nem a név része, itt is külön és kisbetűvel kell írni, (<b>A-A a</b>), pl.: <i>Jász-Nagykun-Szolnok megye</i>.</p>

<p class="calibre2"><num>2.</num> Egyre szűkülő fókusszal határozd meg a földrajzi helyet, ahol élsz! Kezdd a bolygóval, folytasd a földrésszel és így tovább! Írd is le sorban helyesen ezeket a neveket!</p>
<p class="calibre2 redtext bigtext"><b>HÁZI FELADAT</b></p>

<p class="calibre2"><rednum>1.</rednum> Készítsd el egy rajzon a saját kitalált városod térképét! Adj nevet a városnak, és tarts idegenvezetést ebben a városban! Jelöld a térképen! Tarts idegenvezetést a városban: mit érdemes megnézni?</p>
<p class="calibre2">   – Írd le az idegenvezető szövegét 8-10 mondatban!</p>
<div class="lightgreenbox">
<h4 class="calibre9">Gondolatgyűjtő</h4>
<p class="calibre2">A tulajdonnevek egyik csoportja a földrajzi helyek – pl.: földrészek, országok, folyók, hegyek, városok, utcák, hidak stb. – megkülönböztetésére szolgáló földrajzi nevek. Helyesírásukra különösen ügyelni kell, főleg a több szóból álló és a kötőjellel írandó alakok esetében.</p>
</div>
</body>
</html>
