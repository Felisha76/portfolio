<?xml version='1.0' encoding='utf-8'?>
<html xmlns="http://www.w3.org/1999/xhtml"><head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="ptitle">Szóról Szóra 4.</p>
<p class="sptitle">a hír szent, a vélemény szabad!</p>
<p>Jól hangzik, ugye? Joseph Pulitzer magyar származású amerikai újságíró és laptulajdonos, a Pulitzer-díj alapítója mondta. Az is elég menő, hogy Makóról hajófenékben 17 évesen utazik ki valaki Amerikába, majd 22 évre rá az ő vezetésével gyűjtik össze a pénzt a New York-i Szabadságszobor felállítására! Vagy hogy megalapítja a máig legnagyobb tiszteletnek örvendő újságírói díjat. De ettől függetlenül is jó gondolat, hogy egy cikk lehet egyszerre tényszerű és személyes is. És mindkét minőségében jó! Nem ártott volna ezt előbb tudnunk. Egy csomó időt megspórolhattunk volna.</p>
<img src="main-56.jpg" alt=""/>
<p class="tindent">Azzal kezdődött, hogy eléggé lehúztuk Laura cikkét, mert nagyon benne volt ő maga. Mint mindenben, amit csinál. Valahogy nála minden túl laurásra szokott sikerülni. Erre ő kiakadt, hogy ha már ebben sem adhatja önmagát, akkor minek az egész?! Semmi értelme. Az állásfoglalás az újságírás lényege, mondta. A bátorság. A véleményformálás. Lóri viszont pont nem így látta, szerinte az csak elkedvetleníti az olvasót, ha nagyon az arcába tolják, hogy mit is kellene gondolnia. Azt mondta, bőven elég, ha közöljük a tényeket, a véleményt majd az olvasó maga kialakítja. Képes rá, értelmes ember.</p>
<p class="tindent">Mi Lilivel és Lénával nem igazán szóltunk ebbe bele, de mi sem tudtunk addig haladni, amíg ők vitatkoztak, így elég sok idő ment el üldögéléssel. Amikor 20 perc után be kellett volna számolnunk arról, hogy mit is csinált eddig a csapat, mondtuk, hogy talán számoljanak be ők, ha már miattuk tartunk ott, ahol.</p>
<p class="tindent">Meglepetésünkre Éva néni örült a témának, meg is dicsérte Lauráékat a problémaérzékenységük (?!) miatt, és azt mondta, hogy itt az ideje beszélni egy kicsit a tényközlő és véleményközlő műfajokról. Kiderült, hogy ez a két törekvés, vagyis a tények semleges, objektív bemutatása és a saját vélemény képviselete és mások meggyőzése az újságírók két legfontosabb célja. És műfaja válogatja, hogy mikor melyik érvényesül erősebben. A hírekben a tényeké a főszerep, a kritikában, a jegyzetben és a karcolatban inkább a vélemény fontos. Az interjú pedig valahol a kettő között van.</p>
<p class="piborder">A <b>jegyzet</b> olyan rövid sajtóműfaj, amelyben egy számunkra elgondolkodtató helyzetet mutatunk be, s az olvasót is töprengésre késztetjük általa. A <b>karcolat</b> a jegyzettel rokon műfaj, jellegzetessége a tömörség és a kritikus él.</p>
<p class="tindent">Aztán, ahogy szokta, hozzátette, hogy persze ez sem ilyen egyszerű. Néha nagyon nehéz elválasztani a tényt és a véleményt egymástól, mert ugyanabban a mondatban, sőt néha ugyanabban a szóban találjuk meg mindkét elemet. Mutatott is egy példát. Képzeljük el, mondta, hogy egy 18 éves lányt bolti lopásért állítanak bíróság elé. Erről három újság is hírt ad, ezekből való ez a három mondat:</p>
<img src="21.png" style="width: 500px;"/>
<p class="tindent">Az első mondat tényszerű, a másik kettő már véleményt is tükröz. Ha csak a második mondatot hallom, ártatlannak fogom tartani a lányt, és szurkolni fogok neki, hogy állja a sarat, miközben vádolják. Ha viszont csak a harmadik mondatot hallom, bűnösnek fogom gondolni a lányt, és fel fogok háborodni, hogy úgy tudja végighallgatni, amit tett, hogy közben a szeme se rebben! És a szövegek ezt nem azzal érik el, hogy közlik a tényeket, plusz hozzáteszik a szerző saját véleményét, hanem eleve <b>értékelő</b> kifejezésekkel mutatják be már magukat a tényeket is.</p>
<p class="tindent">A tényközlő elemek alkotják a <b>hírt</b>, a véleményközlő elemek a <b>kommentárt</b>. Csakhogy ezek nem mindig választhatók szét könnyen, ahogy az a példában is látszott. Tessék! Lóri és Laura – összegyúrva…</p>
<p class="tindent">És hogy jön ide Pulitzer Józsi bácsi? Hát úgy, hogy amíg a tényeket pontosan közöljük, addig a hír szent. És ha világosan elkülönítjük, hogy ez itt a mi véleményünk helye, és nem mossuk össze a tényekkel, a vélemény szabad. Mindenkié. Lauráé is. :)</p>
<br/>
<div class="piback">
<ol><li>
<p>Mit tudtatok meg Levi elbeszéléséből a tényközlő és a véleményközlő törekvésről és műfajokról?</p></li>
<li>
<p>Elemezzétek a gyűjtött cikketek egyikét! Kékkel húzzátok alá a tényközlő részeket, pirossal a véleményközlő, értékelő részeket!</p></li>
<li>
<p>Fogalmazzátok át a következő, erősen értékelő mondatokat semleges hangvételűre!</p></li>
<ul><li>
<p>Ez a vacak azonnal elromlott, amint kézbe vettem. Tessék, el is törött!</p></li>
<li><p>Állandóan szekál, hogy miért nem viszem ki a szemetet. Olyan unalmas!</p></li>
<p>Aranyos, ugye? Olyan érdeklődő, mindent meg szeretne kóstolni, megismerné a világot!</p>
<li><p>Ő mindig őszinte, egyenesen a szemébe mondta most is, hogy mit gondol a frizurájáról.</p></li></ul>
<li>
<p>Keressetek egy értékelő mondatot a saját cikkgyűjteményetekben, és írjátok át semleges hangvételű, tényközlő jellegűre!</p></li>
<li>
<p>Olvassátok el az alábbi <b>karcolat</b>ot! Beszéljétek meg, milyen magatartásról mond Karinthy Ferenc véleményt ebben a szövegben! Foglaljátok össze a véleményét egykét mondatban!</p></li>
<p style="text-align: center;"><b>A kerítés</b></p>
<p class="tindent">Kirándulni mentünk, iskolás gyerekek, s egy kerítés mögül hatalmas, foltos vizsla mordult, ugatott ránk. Magas, erős drótkerítés volt, teljes biztonságban érezhettük magunkat. Visszaugattunk hát a kutyára, mi is morogtunk, rúgtuk a kerítést. A vizsla ínyét mutatva vicsorgott, őrjöngött, nyála csurgott, rémítő csaholással neki-nekiugrott a hálónak, szaladt mellettünk vérben forgó szemmel, amerre nevetve elvonultunk.</p>
<p class="tindent">Aztán egyszerre véget ért a kerítés, semerre sem folytatódott.</p>
<p class="tindent">Azóta nem uszítok senkit. Minden kerítés véget ér egyszer.</p>
<li>
<p>Írjatok jegyzetet vagy karcolatot egy jelenségről, amelyet az iskolai büfében figyeltetek meg! Segítségül elmondjuk, hogy mindkét műfaj két részből áll: a látott jelenség leírásából és a róla alkotott véleményből. A jegyzet elgondolkodtat, a karcolat emellett ki is figuráz, mint egy jól sikerült karikatúra.</p></li>
</ol>
</div>

</body></html>