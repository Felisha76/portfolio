<?xml version='1.0' encoding='utf-8'?>
<html xmlns="http://www.w3.org/1999/xhtml"><head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="stitle">Tanuljunk tanulni!</p>
<p class="stitle">A szövegfeldolgozás technikái (ismétlés)</p>
<p id="toc_1">A tavalyi tanévet azzal kezdted, hogy megismerted az írott szöveg feldolgozásának technikáit. Lépésről lépésre tanultad meg, hogyan térképezzük fel egy szöveg szerkezetét, hogyan választjuk ki a legfontosabb információkat. Azt is megtanultad, hogy a kulcsszavak segítségével hogyan készítünk olyan vázlatot, amelynek segítségével később is emlékezhetünk az adott szöveg lényegére. Ismétlésként készíts vázlatot az alábbi szöveg alapján, majd a vázlatot bővítsd ki a főbb információkkal, hogy jól használható jegyzetet kapj! Emlékeztetőül felidéztük a folyamat főbb lépéseit.</p>
<div class="pback">
<ol><li>
<p>Olvasd el a szöveget figyelmesen, emeld ki a témáját és a leglényegesebb főtémáit!</p></li>
<li>
<p>Rajzolj pókábrát a kiemelt témák alapján!</p></li>
<li>
<p>Ha szükséges, fusd át újra a szöveget, és emeld ki az egyes főtémákhoz tartozó altémá-kat!</p></li>
<li>
<p>Rajzold be ezeket is az ábrádba!</p></li>
<li>
<p>Ha az segít, újra térj vissza a szöveghez, és ennek alapján írd be az egyes altémák alá a legfontosabb információkat!</p></li>
<li>
<p>Végül az elkészített részletes ábra alapján írd meg a szöveg vázlatát, és jegyzeteidet egészítsd ki a szerinted fontos információkkal!</p></li></ol></div>
<p><img src="question.png" class="que"/>A boszorkány szavunk nem csupán az emberfeletti képességekkel rendelkező, ártó, km gonosz mesealakot jelöli a nyelvünkben, aki csúnya, idős asszony képében jelenik meg a népmeséinkben. Egy másik értelme a szónak a régi magyar népi hitvilággal, a boszorkányhittel függ össze. A boszorkány élő, hús-vér személy volt, aki természetfeletti tettekre volt képes: ártani, rontani, de gyógyítani is tudott.</p>
<div class="glbord">
<p><b class="title nom">A boszorkányok</b></p>
<p class="nom">A középkorban boszorkányoknak az olyan démoni képességekkel rendelkező nőket tartották, akik ördögi praktikákkal betegséget vagy pusztulást hoztak áldozataikra. A boszorkányok két fajtáját különböztették meg. Az egyik a seprűs boszorkány volt, aki állatok alakját tudta felvenni, a másik csoportot a rontó boszorkánynők, ritkábban férfiak alkották, akik az ördöggel szövetkezve hoztak rontást áldozataikra.</p>
<p class="tindent">Azt gondolták, hogy a boszorkányok számos módon támadhattak kiválasztott áldozatukra. Egyik eszközük az igézés volt, amikor szavakkal ártottak. A boszorkány másik fegyvere a szeme volt. A manapság pozitív értelemben használt igéző szempár kifejezés eredetileg a boszorkányok szemére utalt, amellyel rontást hoztak az emberekre. Ebből a hiedelemből származik a „szemmel verés” kifejezés is. A boszorkányperek alkalmával a vádlottat felszólították, forduljon el a bíróságtól, nehogy azokat szemének varázsával megátkozza.</p>
<p class="tindent">A hiedelem szerint a boszorkányok gyakran éltek a kötés átkával is. Ekkor a boszorkány egy csomót készített, amit az áldozat közelében helyezett el, és ezzel megkötözte azt. A „meg van kötve a kezem” kifejezés a boszorkány e gonosz képességével van összefüggésben.</p>
<p class="tindent">A pápa a 15. század végén oklevelet adott ki a rontást hozó személyek ellen. Az oklevél a boszorkányokat az ördög szövetségeseinek tekintette. A 16. század közepén kiadásra került a Boszorkányok pörölye című könyv is, amely egyfajta útmutatóul szolgált a boszorkányperek lefolytatásához. A könyv így határozza meg a mágikus praktikákat űző személyeket: „Boszorkányok azok a nők, akik által az ördög szól, vagy egy hihetetlen cselekedetet hajt végre.”</p>
<p class="tindent">A boszorkányperek oka rendszerint a közösségen belüli feszültség volt. Az eljárást általában a közösségből valamilyen okból kivetett vagy különleges képességekkel rendelkező személlyel szemben folytatták le. Akár egy gyógyfüvekhez értő asszony is könnyen a boszorkányüldözés áldozatává válhatott. A boszorkánysággal vádolt személyeket kínzásokkal igyekeztek beismerésre kényszeríteni.</p>
<p class="tindent">A kínzások mellett más módszerekkel is megpróbálták kideríteni a boszorkányság „tényét”. Ezek egyike a vízpróba volt. A vádlottak derekára kötelet kötöttek, és ennek végét a partra erősítették. A vádlottat összekötött kézzel és lábbal a vízbe dobták. Ha elsüly-lyedt, akkor ártatlannak nyilvánították, de a vádlottak gyakran megfulladtak. Ha fenn maradt a vízen, az a boszorkányság jele volt. A másik eljárás mérlegelés néven ismert. Ha a vádlottat túl könnyűnek találták, az szintén boszorkányságra utalt. Az ítélet általában máglyahalál volt.</p>
<p class="tindent">Nyugat-európai méretekkel összehasonlítva Magyarországon viszonylag kevés boszorkányper zajlott. Szegeden ennek emlékét őrzi a Boszorkány-sziget. A boszorkányégetést Mária Terézia királynő tiltotta be 1768-ban.</p>
<p class="rtext">(Forrás: <i>Történelem 6.</i> tankönyv OH-TOR06TA)</p>
</div>
<p class="stitle">ÉRTEM A SZÖVEGET<br/>
Szóban elhangzó szöveg megértése</p>
<p class="nom" id="toc_2">Az előbbinél nehezebb feladat a szóban elhangzó szöveg megértése. Gondolj csak azokra az órákra, amikor tanárod szavait kell a füzetedben jól használható jegyzetté alakítanod! Most még sokféle technikával könnyítik meg a dolgodat oktatóid: meg-megállnak, elismételnek egy-egy fontosabb elemet, sőt magyarázat közben vázlatot is készítenek a táblára, amely tartalmazza a szerintük leglényegesebb információkat. Ennek ellenére nagyon fontos, hogy te is megtanuld, hogyan kell önállóan jegyzeteket készíteni a szóban elhangzó szövegek alapján. Akkor nem fog nehézséget okozni az sem, ha a középiskolában egyedül kell kiemelned egy hosszabb tanári magyarázat lényegét, vagy jegyzetet kell készítened egy kiselőadás alapján.</p>
<p class="tindent">Hallgasd meg elejétől végig a <i>Magyar kiválóságok: Semmelweis Ignác</i> című szöveget, utána válaszolj a kérdésekre! A teljes szöveget megtalálod a munkafüzeted 8. oldalán, de amíg tanárod felolvassa neked, még ne kövesd a szemeddel, hanem hagyatkozz csupán a füledre!</p>
<div class="gback">
<p>1. A szöveg meghallgatása után dolgozzatok páros munkában! Beszéljétek meg, ki mire emlékszik a hallott szövegből, de még mindig ne olvassátok el a szöveget!</p>
<p>Milyen főbb témákat érintett a szöveg Semmelweis Ignác munkásságával kapcsolatban? Először gyűjtsétek össze, mire emlékeztek, majd a kérdések segítségével ponto-sítsátok a gyűjtött információt!</p>
<ul><li>
<p>A szöveg első egysége Semmelweis tanulmányairól szólt. Mire emlékeztek, milyen tanulmányokat folytatott? Végül melyik tudományág mellett döntött?</p></li>
<li>
<p>Milyen esemény fordította a figyelmét a gyermekágyi láz okainak kutatása felé?</p></li>
<li>
<p>Mire jött rá?</p></li>
<li>
<p>Eredményei miatt több szigorú intézkedést is bevezetett a mindennapi orvosi gyakorlatba. Melyek voltak ezek?</p></li>
<li>
<p>Milyen eredménnyel jártak újításai?</p></li>
<li>
<p>Munkatársai hogyan fogadták ezeket az intézkedéseket? Miért?</p></li>
<li>
<p>Az utókor nagyra értékeli Semmelweis munkásságát. Nevezz meg két olyan gesztust, amely a Semmelweis iránti tiszteletet fejezi ki!</p></li></ul>
<p>2. Ezután olvassátok el a szöveget, és ellenőrizzétek a gyűjtött adatokat!</p>
<p>3. Végül készítsétek el a szöveg vázlatát!</p>
</div>
<p class="sstitle">Jegyzetkészítés szóban elhangzó szöveg alapján</p>
<p>Az előző olvasmány feldolgozásakor tapasztalhattad, mennyivel nehezebb egy olyan szöveg információtartalmát felidézni, amelyet nem olvastál el, csak szóban hallottad. Könnyebb lett volna mindez, ha előre tudod, milyen kérdésekre kell majd válaszolnod: akkor ezekre az elemekre kiemelt figyelmet fordítottál volna már hallgatás közben. Most egy ilyen, előre megadott kérdéssel könnyítjük meg a jegyzetelést.</p>
<div class="gback">
<p>1. Hallgasd a <i>Többen hallgatják, mint ahányan olvassák a kötelező olvasmányokat</i> című szöveget már eleve úgy, hogy főbb témáira figyelsz! Vedd észre, mikor vált témát a beszélő, és próbáld meg hallgatás közben emlékezetedben tartani a legfontosabb témákat!</p>
<p>2. Amikor végighallgattad a szöveget, végezd el az alábbi feladatokat!</p>
<ul>
<li>
<p>Írd le a legfontosabb témákat egymás alá!</p></li>
<li>
<p>Jegyezd fel azokat az információkat is, amelyekre vissza tudsz emlékezni!</p></li>
<li>
<p>Ezután <b>hallgasd meg</b> újra a szöveget, és egészítsd ki eddigi jegyzeteidet!</p></li>
<li>
<p>Végül <b>olvasd el</b> a szöveget, és készítsd el a vázlatát!</p></li></ul>
<p>3. Ha nincs mód tanári felolvasásra, vagy otthon önállóan is szeretnéd gyakorolni a szóban elhangzó szöveg jegyzetelését, használhatod az ingyenes NVDA szövegfelolvasó szoftvert is. Próbáld ki, hogy a szöveg egy-egy egységét egyben végighallgatod, majd megállítod a felolvasást, leírod a legfontosabb témákat és információkat, és csak azután hallgatod tovább a szöveget!</p></div>
<p class="sstitle">Hogyan készülhetsz fel hatékonyan az órai felelésekre?</p>
<ol><li>
<p>A felkészülés az előző órán kezdődik, amikor figyelmesen hallgatod tanárod magyarázatát, és jegyzeteket készítesz belőle. Ha ezt oktatód a táblára írt vázlattal vagy kivetített jegyzetekkel is segíti, mindenképpen írd le az általa kiemelt vázlatpontokat!</p></li>
<li>
<p>Otthon olvasd el a saját jegyzeteidet, és rendszerezd őket! Előfordulhat, hogy az órán egyetlen vázlatpontban írtál le valamit, amiről otthon kiderül, hogy külön főtémához tartozik. Színes aláhúzásokkal, számokkal jelöld a később felfedezett logikát!</p></li>
<li>
<p>Olvasd el a tankönyv leckéjét! Készítsd el a tankönyvi szöveg részletes vázlatát, majd azt egészítsd ki az órai jegyzetek információival! Így egy olyan felelettervet kapsz, amely mindkét információforrásodat tartalmazza: az órai anyagot éppúgy, mint a tankönyvi leckét!</p></li>
<li>
<p>Mondd el az egész anyagot hangosan úgy, hogy először még belenézhetsz a felelettervedbe! Másodszor már enélkül próbáld el a feleleted, és csak akkor tekints a jegyzeteidbe, ha elakadnál!</p></li></ol>
<p class="gback">1. Rendezzetek felelőversenyt! Az információtartalom mellett figyeljétek meg egymás előadásmódját is! Értékeljétek a gondolatmenet világosságát, a szerkezet követhetőségét, valamint a mondatszerkesztést és az érthető kiejtést! Szavazással válasszátok meg a nap felelőjét!</p>
<p class="sstitle">Hogyan készülj fel egy szóbeli beszámolóra?</p>
<p class="nom">A szóbeli beszámoló több szempontból is különbözik a felelettől. Először is te döntöd el, hogy elvállalod-e az elkészítését. Érdemes tehát olyankor jelentkezned, amikor számodra tényleg érdekes témából készülhetsz fel.</p>
<p class="tindent">A következő különbség, hogy a szóbeli beszámoló témái általában a legszorosabb törzsanyagon kívül eső érdekességek, tehát nem az órai jegyzeteid és a tankönyved alapján készülhetsz fel rájuk. Saját anyaggyűjtés előzi meg a beszámoló elkészítését. Emlékeztetünk arra, hogy az anyaggyűjtés és az információ elrendezése tavaly külön témaként szerepelt a nyelvtanórákon. Ha szükségesnek találod a főbb szempontok felelevenítését, lapozd fel a tavalyi tankönyvedet!</p>
<p class="tindent">Végül az utolsó különbség, hogy a szóbeli beszámoló társaid, azaz hallgatóságod számára sem feltétlenül jelent kötelező anyagot. Saját érdeklődésüknek megfelelően fognak rád figyelni, ám erre te is hatással lehetsz! Mondd el, mutasd meg, mit találsz érdekesnek a témában! A pontos adatok és ismeretek mellett mesélj el tudománytörténeti anekdotákat, saját tapasztalatokat is! Mutass izgalmas képeket és filmrészleteket, ezzel irányítsd hallgatóid figyelmét!</p>

</body></html>