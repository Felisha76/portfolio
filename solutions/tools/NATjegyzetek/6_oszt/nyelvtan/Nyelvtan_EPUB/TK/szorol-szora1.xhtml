<?xml version='1.0' encoding='utf-8'?>
<html xmlns="http://www.w3.org/1999/xhtml"><head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="ptitle">Szóról Szóra 1.</p>
<p class="sptitle">Újságot írunk!</p>
<p class="nom">Elég nagy csönd lett, amikor Éva néni közölte, hogy idén újságot fogunk írni. Osztályújságot, tette hozzá, mert az iskolaújságot csak nyolcadikban fogjuk mi szerkeszteni. És hogy tekintsük főpróbának, edzésnek. A legjobb cikkek pedig bekerülhetnek majd az igaziba is. Először nem nagyon érdekelt a dolog, talán mert mi otthon inkább tévét nézünk. De amikor Laura kijelentette, hogy akkor ő lesz a főszerkesztő, gyorsan rávágtam, hogy azért ezzel várjunk egy kicsit. Szerencsére Éva néni is így gondolta, és a szerkesztőségben zajló munkáról kezdett beszélni. A fontosabb feladatokat le is írtam.</p>
<p class="tindent">Ahogy elkezdtük elosztani a teendőket, kiderült, hogy mind újságírók leszünk, mert mindenkinek írni kell majd cikkeket az év folyamán. Mivel közösen döntjük el, hogy a megírt szövegek közül mi kerülhet bele a lapba, úgy tűnik, ennek az újságnak öt főszerkesztője lesz. Azt hittük, hogy Laura emiatt dühös lesz majd, de közben rájött, hogy ő igazából tördelő szeretett volna lenni. Már régóta szerkeszt mindenfélét, ő készíti a szórólapokat a tesó-ja óvodájának, és a túraszakkör plakátjait is ő tervezi. Ebben egyikünk sem lehet nála jobb, ezt tehát ráhagytuk. Lili kérte, hogy készítsünk egy kézműves számot is, amit ő fog majd összeállítani, kézzel írt cikkekkel, kivágott és felragasztott képekkel. Szóval lett mindjárt két tördelőszerkesztőnk is, egy „kézi” és egy „gépi”. Mi Lórival a képeket vállaltuk, én azért, mert szeretek fotózni, Lóri pedig azért, mert szeret velem együtt csinálni mindent.</p>
<p class="tindent">Végül eldöntöttük az újság címét is: <span class="sstitle">Szóról Szóra</span> lett. Ezen kivételesen nem vitatkoztunk, mert mindenkinek tetszett, még ha mindenki mást és mást értett is rajta. Laura szerint szóról szóra haladva, vagyis lépésről lépésre tanuljuk meg, hogy is kell ezt csinálni. Szerintem olyan klassz lesz az újság, hogy azt szóról szóra be kell majd vágni, mint a verseket. Lóri szerint minden, ami bekerül az újságba, szóról szóra úgy lesz igaz, ahogy leírjuk. Lilinek pedig egyszerűen tetszett a hangzása, és amíg a megbeszélés tartott, meg is rajzolta a főcímet.</p>
<br/>
<div class="piback">
<ol><li>
<p>Alakítsatok ti is szerkesztőséget! Döntsétek el, hogy kézzel vagy számítógépen szerkesztitek meg a lapot! Osszátok el a feladatokat Leviék csapatához hasonlóan!</p></li><li>
<p>Találjátok ki az újság címét, és tervezzétek meg a főcímet Lili példáját követve!</p></li></ol>
<p>A sajtótermékekkel ismerkedve hasonlítsátok össze egy napilap, egy hetilap és egy folyóirat olvasóközönségét, témáját, valamint a képes és szöveges tartalmak arányát! A jövő órán a saját újságotokat tervezitek majd meg, de ehhez előbb egy kis gyűjtőmunkára lesz szükség.</p>
<ol start="3"><li>
<p>A közönség adott, hiszen saját osztálytársaitoknak írtok. Gyűjtsetek a célcsoportot érdeklő témákat, szöveges és képes anyagokat! Vágjátok ki a szerintetek érdekes képeket és cikkeket, vagy nyomtassátok ki, ha elektronikus újságban olvastátok! Hozzátok magatokkal a következő újságíró órára, és hasonlítsátok össze a többiek által gyűjtött anyaggal!</p></li>
<li>
<p>Készítsetek öt elemből álló címlistát a következő alkalomra! Olyan valós, általatok csakugyan olvasott címeket soroljatok fel, amelyek felkeltették az érdeklődéseteket! Olvassátok el a cikkeket is, és készítsetek róluk két sorban tartalmi összefoglalót! Végül jegyezzétek fel, a cikk maga tetszett-e annyira, mint a cím!</p></li>
<img src="main-6.jpg" alt="" style="width: 300px;"/></ol>
</div>

</body></html>