<?xml version='1.0' encoding='utf-8'?>
<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="ptitle">Szóról Szóra 7.</p>
<p class="sptitle">rákérdezhetek?</p>
<p class="nom">Legjobban az interjút vártuk, atom jó alanyunk volt hozzá: Marci, az iskola öregdiákja, élsportoló, celeb, és a lányok szerint még cuki is. Ja, és Léna unokatesója. Ezért állt szóba velünk egyáltalán. Aztán kb. 20 perc után az egész interjú jéghegynek ütközött és elsüllyedt. És az a 20 perc is tömény kínlódás volt, nagy hallgatások, torokköszörülések és szemlesütések közepette.</p>
<p class="tindent">Éva nénit nem rázta meg a dolog. Azt mondta, ez nem ok arra, hogy elengedje nekünk az interjút. És hogy a kérdéstechnikánk az oka, javítsunk rajta. Ő adott anyagot hozzá, ha feldolgoztuk volna, nem kerülünk ilyen kellemetlen helyzetbe. Aha… sajátos kifejezés arra, hogy szénné égettük magunkat. Amikor aztán mégis elolvastuk az anyagot, az is kiderült, hogy miért fulladt be az interjúnk a „<i>Szia, mesélj magadról!</i>” huszáros indítása után. Végül aztán Léna anyukája beszélt a „cuki” Marcival, aki beadta a derekát, és megengedte, hogy újra elmenjünk hozzá, most már teljes kérdéstechnikai fegyverzetben.</p>
<img src="main-91.jpg" alt="" style="width: 200px;"/>
<p class="tindent">Az első, amit sajnálatos módon kifelejtettünk, a <b>felkészülés</b>. Hogy nem Marcinak kellett volna bemutatkoznia, hanem nekünk kellett volna már eleve minden tudhatót összegyűjteni róla. És úgy érkezni meg hozzá, hogy pontosan látjuk, mi az, amiről <i>igazán</i> ő tudja a legtöbbet. Azután pedig arról kérdezgetni őt. Ezt most, a második körben Lénára hagytuk, mégis ő a rokona, és abban maradtunk, hogy az új időpont előtti délutánon tart nekünk egy gyorstalpaló tanfolyamot Marciból.</p>
<p class="tindent">A második, amit nem vettünk számításba, az volt, hogy a különböző információkat különböző <b>kérdéstípusokkal</b> tudhatjuk meg az interjú alanyától. Úgy döntöttünk, minden kérdéstípusnak lesz egy felelőse, amikor pedig beáll a csönd, felváltva dobunk majd be valamit. Lilire hagytuk a <b>kapcsolatteremtő</b> kérdéseket, amelyek arra valók, hogy elinduljon a beszélgetés, az interjúalany ne érezze zavarban magát. Ezek a kérdések szólhatnak közös ismerősökről, közös érdeklődési területről, de mindenképp valami olyanról, ami az illető iránti érdeklődésünket megmutatja.</p>
<p class="tindent">Laura azonnal lecsapott a <b>nyílt végű</b> kérdésekre, az olyanokra, mint „<i>Mit gondolsz arról, hogy…?</i>” vagy „<i>Miért gondolod így…?</i>” és „<i>Milyen érzés volt, amikor…?</i>”. Azt mondta, ezek jelölik ki az interjú fő irányát, miközben a kérdezett szabadon fejtheti ki gondolatait a témáról.</p>
<p class="tindent">Lóri azt mondta, hogy bár a <b>zárt végű</b> kérdések, amelyekre egy vagy több, de mindenképp konkrét válasz adható, nem látszanak olyan érdekesnek, de szerinte a sportteljesítmények és általában az adatok világában ezek is vannak olyan értékesek, mint a nyíltak. Legalábbis neki az a kérdés, hogy „<i>Hányadszorra sikerült megugranod az Európa-csúcsot?</i>” van olyan izgalmas, mint az, hogy „<i>Mit éreztél esés közben?</i>”.</p>
<p class="tindent">Én nem nagyon tolongtam, hogy valamelyik kérdéstípusnak a gazdája legyek, de Éva néni anyagát igazán nagyon figyelmesen átolvastam. Elég volt egyszer porig égni. Az már csak bónusz, hogy a végén én nyertem meg a kérdésbajnokságot is, ezzel: „<i>Ha a mai éjszaka lenne az utolsó az életedben, mivel töltenéd?</i>” Elég ütős, nem?</p>
<div class="piback">
<ol><li>
<p>Játsszatok párbeszédpótlást!</p></li>
<ul>
<li>
<p>Írjatok páros munkában egy párbeszédet! Álljon öt kérdésből és öt válaszból!</p></li>
<li>
<p>Hajtogassátok be úgy a papírt, hogy csak a válaszok látszódjanak, és adjátok tovább a következő párosnak! Ők írják le azokat a kérdéseket, amelyek szerintük az olvasott válaszokat eredményezték!</p></li>
<li>
<p>Újra hajtsátok be a lapot, és a harmadik páros, amelyikhez a papír kerül, adjon választ a második páros által írt kérdésekre!</p></li>
<li>
<p>Hasonlítsátok össze az eredeti párbeszéddel az újakat!</p></li></ul>
<li>
<p>Nézzétek meg a képet, és találjatok ki egy történetet arról, aki látható rajta! Ki ő? Miről híres?</p></li>
<img src="main-92.jpg" alt="" style="width: 400px;"/>
<li>
<p>Tervezzetek meg egy képzeletbeli interjút az illetővel! Milyen kérdéseket tennétek fel neki? Milyen sorrendben?</p></li>
<li>
<p>Készítsetek valóságos interjút valakivel, aki számotokra érdekes, akinek szívesen feltennétek pár kérdést, és aki hajlandó válaszolni is rájuk!</p></li>
<li>
<p>A következő órára keressetek egy újságot, és nézzétek meg, hogyan épül fel a főoldala!</p></li>
<ul><li>
<p>Emeljétek ki, milyen információt tartalmaz a fejléc!</p></li>
<li>
<p>Keressétek meg a legerősebben kiemelt cikket!</p></li>
<li>
<p>Melyik a leghangsúlyosabb kép?</p></li>
<li>
<p>Karikázzátok be a cikkek elején olvasható rövid tartalmi összefoglalót!</p></li>
<li>
<p>•    Keressétek meg, hol olvashattok a szerkesztőség tagjairól!</p></li></ul>
<p>Húzzátok alá az egyes cikkek végén az újságírók aláírását!</p>
</ol>
</div>
</body>
</html>