<?xml version='1.0' encoding='utf-8'?>
<html xmlns="http://www.w3.org/1999/xhtml"><head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="stitle">Fogalomtár
</p><p><b>alapszófajok</b> ►► A szófajok egyik nagy, fogalmi jelentéssel bíró alcsoportja, amelybe közös tulajdonságaik alapján beletartoznak az ige, a főnév, a melléknév, a számnév mint valódi alapszófajok, valamint a határozószó, valamint a névmások és az igenevek.</p>
<p><b>általános ragozás</b> ►► Az igék ragozása, ha az ige tárgyatlan (sétál\unk) vagy tárgyas, de határozatlan tárgyra utal (mond|ok egy viccet). Minden tárgyatlan igét csak az általános ragozás személyragjaival tudunk ellátni.</p>
<p><b>arcjáték</b> ►► A kommunikáció egyik nem nyelvi jele. Beszéd közben az arc izmainak mozgása, például a mosoly, a fintor. Idegen kifejezéssel: mimika.</p>
<p><b>cselekvő ige</b> ►► Az ige egyik fajtája a cselekvő és a cselekvés viszonya alapján: az alany maga végzi az igével megnevezett cselekvést: harsog, beszélget.</p>
<p><b>csend</b> ►► A kommunikáció egyik nem nyelvi jele: hallgatás, beszédszünet. Ennek is van jelentése: megtorpanás, gondolkodás, a gondolatok elválasztása stb.</p>
<p><b>e-mail</b> ►► Számítógépes szövegtípus: interneten küldött elektronikus üzenet, levél.</p>
<p><b>embléma</b> ►► A kommunikáció egyik nem nyelvi jele: kommunikációban részt vevők külső megjelenése (ruházata, hajviselete, díszei stb.), de idetartozhat a beszélők környezete, tárgyai is.</p>
<p><b>főnév</b> ►► Olyan alapszófaj, amely élőlények, élettelen tárgyak vagy gondolati dolgok nevét jelöli. Fajtái: köznév (ország), tulajdonnév (Pannónia).</p>
<p><b>főnévi igenév</b> ►► Olyan alapszófaj, amelyet az igéből a -ni képzővel alkotunk: futni.</p>
<p>gyorsolvasás ►► Olyan olvasási mód, amely során átfutjuk a szöveget azért, hogy el tudjuk dönteni, érdemes-e alaposan is elolvasnunk.</p>
<p><b>hangjelek</b> ►► A beszéd nem nyelvi jeleihez tartozó tényezők, amelyek árnyalják, színesítik, tagolják a beszédet. Közéjük tartozik a hangsúly, a hanglejtés, a hangerő, a beszédtempó, a szünet és a beszéddallam.</p>
<p><b>határozói igenév</b> ►► Olyan alapszófaj, amelyet az igéből a -va, -ve; -ván, -vén képzővel alkotunk. A határozói igenevek nem toldalékolhatók, képzőjük lezárja a szóalakot: sír|va, nevet|ve.</p>
<p><b>határozószó</b> ►► Olyan alapszófaj, amely a cselekvés helyét, idejét és egyéb körülményét fejezi ki: benn, most, hanyatt. Korlátozottan toldalékolhatók: fent|ről, távol|abb.</p>
<p><b>határozott ragozás</b> ►► A tárgyas igék ragozása, ha konkrét, határozott tárgyra irányul a cselekvés: ír|om azt, ír|od a levelet.</p>
<p>hipertext ►► A számítógépes szövegek jellemző sajátossága: a szövegek nem folyamatos, hosszú és összefüggő láncolata.</p>
<p><b>ige</b> ►► Olyan alapszófaj, amely cselekvést, történést vagy létezést jelöl: ír, törik, él. Az igealak kifejezi a cselekvő számát, személyét, a cselekvés módját és idejét.</p>
<p><b>igeidő</b> ►► Az igealak az időjel segítségével kifejezi, hogy a cselekvés, történés vagy létezés mikor megy végbe a közlés idejéhez képest. Megkülönböztetünk jelen (írok), múlt (írtam) és jövő időt (írni fogok).</p>
<p><b>igekötő</b> ►► Viszonyszó; olyan szófaj, amely az igékhez kapcsolódik: elolvas, megbeszélni. Módosítja vagy megváltoztatja az ige jelentését: bemegy, megolvas.</p>
<p><b>igemód</b> ►► A cselekvőnek vagy a beszélőnek a cselekvéshez, a történéshez, a létezéshez való viszonyát fejezi ki a módjel segítségével. Három típusát különböztetjük meg: a kijelentő, a feltételes és a felszólító módot.</p>
<p><b>igenevek</b> ►► Olyan alapszófajok, amelyek két szófaj jellemzőit egyszerre, szétválaszthatat-lanul hordozzák magukon, ezek egyike az ige. Fajtái: főnévi igenév, melléknévi igenév, határozói igenév.</p>
<p><b>igeragozás</b> ►► Az igék ellátása személyragokkal, amelyek az alany számát és személyét jelölik. Az igeragozás fajtái: általános ragozás, határozott ragozás.</p>
<p><b>ikes ragozás</b> ►► Olyan igék általános ragozása, amelyek egyes szám 3. személyben -ik személyragot kapnak. Az ikes ragozás eltűnőben van.</p>
<p><b>internetes szöveg</b> ►► Olyan szöveg, amely jellemzően csak az interneten fordul elő, ott hozzuk létre. Ilyen például az e-mail, a webblog, a honlap, a csevegőfórum stb.</p>
<p><b>ismeretterjesztő szövegek</b> ►► Olyan szövegek, amelyek tudományos témáról szólnak, céljuk a nem szakemberek hiteles tájékoztatása.</p>
<p><b>jegyzetelés</b> ►► Az olvasott, hallott szövegek lényegének vázlatszerű, jól áttekinthető írásbeli rögzítése.</p>
<p><b>jellemzés</b> ►► Olyan szövegtípus, amelynek célja a személyek bemutatása külső és belső tulajdonságaik alapján. A jellemzés módjai: a tulajdonságok leírása, a környezet le-festése, a cselekedtetés, a beszéltetés stb.</p>
<p><b>képző</b> ►► A szavakhoz kapcsolódó toldalék: képzőkkel új szótári szavakat alkotunk: ver-s|el. Több is állhat belőle egy szóalakban: vers|el|és.</p>
<p><b>komment</b> ►► Internetes szövegtípus: megjelenő szövegekhez írt vélemény, kiegészítés, mások megjegyzésére történő reagálás.</p>
<p><b>köznév</b> ►► A főnév egyik fajtája: több azonos vagy fontos jegyeiben megegyező dolog, élőlény közös neve. Kis kezdőbetűvel írjuk őket: anya, újság, béke.</p>
<p><b>melléknév</b> ►► Az élőlények (erős vitéz), az élettelen dolgok (nehéz kő) és a fogalmak (izgalmas történet) tulajdonságait és egyéb jellemzőit megnevező alapszófaj. Jellemző tolda-léka például a fokjel (leg|izgalmas|abb) és az -an, -en határozórag (hangos|an, szép|en).</p>
<p><b>melléknévi igenév</b> ►► Olyan alapszófaj, amelyet az igéből az -ó, -ő, a -t, -tt vagy az -andó, -endő képzővel alkotunk. Fajtái: folyamatos (hallgat|ó, mesél|ő ember), befejezett (el-mesél|t történet, meghallgat|ott vers) és beálló történésű (mesél|endő történet, meghall-gat|andó vers) melléknévi igenév.</p>
<p><b>memorizálás</b> ►► Az adatok, nevek, példák, szövegek emlékezetbe vésése, megtanulása. A memorizálás módszerei: kiemelés a szövegben, az adatok csoportosítása, összefüggések keresése, a megtanulandó fogalomhoz emlékeztető mondat, kép vagy történet hozzákapcsolása.</p>
<p><b>műveltető ige</b> ►► Az ige egyik fajtája a cselekvő és a cselekvés viszonya alapján: az alany mással végezteti az igével megnevezett cselekvést: olvastat, vásároltat.</p>
<p><b>nem nyelvi jelek</b> ►► A beszédet és az írást kísérő olyan jelek, amelyek kiegészítik a közlendőt, és segítenek megérteni, értelmezni. Nem nyelvi jelek: a hangjelek, a tekintet, az arcjáték, a taglejtés, a testtartás, a térköz, az emblémák és a csend. Fontos, hogy a nem nyelvi jelek összhangban legyenek a mondandónkkal.</p>
<p><b>névelő</b> ►► Viszonyszó; olyan szófaj, amely a főnevek vagy főnévi szerepet betöltő más szavak, főnévi szerkezetek előtt áll. Megkülönböztetünk határozott (a, az) és határozatlan (egy) névelőt.</p>
<p><b>névmás</b> ►► Olyan alapszófaj, amely a szövegben kap jelentést, főneveket vagy más szófajú szavakat helyettesít, és csak a szövegben kap konkrét jelentést.</p>
<p>névmási utalás ►► A névmások jellemző szerepe a szövegben: korábban és később előforduló szavakra vagy szövegrészletekre utalnak, ezáltal összekapcsolják a mondatokat.</p>
<p><b>névutó</b> ►► Viszonyszó; olyan szófaj, amely főnevek vagy főnévi szerepet betöltő szavak után áll. A főnévvel együtt fejezi ki a cselekvés, történés helyét, idejét és egyéb viszonyát: ház mögött, szünet alatt.</p>
<p><b>nyelvi jelek</b> ►► A nyelvnek jelentést hordozó, közmegegyezésen alapuló egységei. A nyelvi jelek (szóelemek, szavak, mondatok) meghatározott szabályok alapján sokféle módon kapcsolódhatnak egymáshoz.</p>
<p><b>sajtótermékek</b> ►► Nyomtatott és internetes formában megjelenő újságok. Céljuk a tájékoztatás a legfrissebb eseményekről, az ismeretterjesztés, a szórakoztatás. Leggyakoribb fajtáik: a napilapok, a hetilapok és a folyóiratok.</p>
<p><b>számnév</b> ►► Olyan alapszófaj, amely a személyek, dolgok, tárgyak mennyiségét nevezi meg, vagy a sorban elfoglalt helyüket jelöli ki.</p>
<p><b>szenvedő ige</b> ►► Az ige egyik fajtája a cselekvő és a cselekvés viszonya alapján: az igével megnevezett cselekvés mástól indul ki, és az alanyra hat: kihirdettetik, jóllakatik.</p>
<p><b>szócikk</b> ►► A szótárak, lexikonok jellemző szövegtípusa: a fogalom és a fogalom magyarázata alkotja a szócikket. A szócikkekben különféle jelek és rövidítések fordulhatnak elő.</p>
<p><b>szófaj</b> ►► A nyelvhasználatban egyformán viselkedő, azonos szerepet betöltő, azonos célra szolgáló szavak osztálya, csoportja. A szavakat jelentésük, alaki és mondatbeli szerepük alapján soroljuk különböző szófaji csoportokba.</p>
<p><b>szóképzés</b> ►► A szóalkotás egyik módja: egy meglévő szóból képző segítségével egy új szót hozunk létre.</p>
<p><b>taglejtés</b> ►► A szóbeli kommunikáció egyik nem nyelvi jele: a beszédet kísérő kéz-, láb- és fejmozdulatok. Idegen kifejezéssel: gesztusok.</p>
<p><b>tárgyas ige</b> ►► Az az ige, amelyet valamilyen tárggyal (kit, mit, kiket, miket kérdésre felelő szóval) tudunk bővíteni: olvasott (egy levelet), megeszi (az ebédet).</p>
<p><b>tárgyatlan ige</b> ►► Az az ige, amely nem bővíthető tárggyal (kit, mit, kiket, miket kérdésre felelő szóval): pirkad, megy.</p>
<p><b>tekintet</b> ►► A kommunikáció egyik nem nyelvi jele: beszéd közben a szem mozgása, az általa közvetített érzelmek összessége.</p>
<p><b>térköz</b> ►► A kommunikáció egyik nem nyelvi jele: beszéd közben a beszélgetők közötti távolság.</p>
<p><b>testtartás</b> ►► A kommunikáció egyik nem nyelvi jele: beszéd közben a résztvevők álló vagy ülő testhelyzete.</p>
<p><b>több szófajú szó</b> ►► Olyan szó, amely több szófaji csoportba is besorolható. A szó szófaja mindig a mondatban dől el: magyar zászló, a magyarok fogadása.</p>
<p><b>tulajdonnév</b> ►► A főnév egyik fajtája: egy valós vagy elgondolt, kitalált élőlénynek, tárgynak, dolognak stb. a saját, megkülönböztető neve. A tulajdonneveket nagy kezdőbetűvel írjuk (Petőfi, Nemzeti dal, Segesvár).</p>
<p><b>tulajdonnévből képzett melléknevek</b> ►► A tulajdonnevekből -i, -s, -beli stb. képzővel mellékneveket alkothatunk: budai, petőfies, Esti Hírlap-beli.</p>
<p><b>véleménynyilvánítás</b> ►► Az a közlésforma, amelyben elmondjuk saját álláspontunkat egy témával kapcsolatban.</p>
<p><b>viszonyszók</b> ►► A szófajok egyik nagy, fogalmi jelentéssel nem rendelkező alcsoportja, amelybe közös tulajdonságaik alapján beletartozik a névelő, a névutó, a segédige, az igekötő, a kötőszó és a módosítószó.</p>
<p><b>visszaható ige</b> ►► Az ige egyik fajtája a cselekvő és a cselekvés viszonya alapján: az igével megnevezett cselekvést az alany maga végzi, de ez a cselekvés visszahat rá: mosakodik, elrejtőzik.</p>
</body></html>