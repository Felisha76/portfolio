<?xml version='1.0' encoding='utf-8'?>
<html xmlns="http://www.w3.org/1999/xhtml"><head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p class="ptitle">Szóról Szóra 2.</p>
<p class="sptitle">Újságot írunk… jó, de kinek?… és milyet?</p>
<p>Az asztalokat összetoltuk, mert csak így volt esély arra, hogy minden hozott anyag elférjen. A lelkesedés még tartott, mindenki kitett magáért, egy halom cikk és kép gyűlt össze. Először nem is nagyon tudtuk, mihez kezdjünk velük, de aztán elkezdtük szétpakolgatni őket. Félretettük, ami a „gazdáján” kívül senki mást nem érdekel, és lassacskán csak az maradt az asztal közepén, ami mindannyiunk szerint nekünk való volt. Kiderült, hogy a legtöbb két témáról szólt: a celebekről és a sportról. Lóri hozott ugyan tudományos cikkeket is, Lili pedig kiállításokról és színházi előadásokról szólókat, de ezeket rögtön kiszavaztuk. Laura szárazon megjegyezte, hogy hallatlanul unalmas lesz az az újság, ami csak sportról és hírességekről szól, és ebben egyet is értettünk vele, úgyhogy szépen visz-szatologattuk a félretett cikkeket.</p>
<img src="main-29.jpg" alt="" style="width: 300px;"/>
<p class="tindent">Amíg rakosgattuk a papírokat, Léna még magához képest is csöndes volt. Nem is nagyon vett részt a válogatásban, valamit irkált kis cetlikre. Aztán egyszer csak felnézett, és három cédulát tett elénk:<br/>
– Szerintetek melyik honnan lehet?<br/>
– Melyik mi? Hogyhogy honnan? – értetlenkedtem, de Lóriék azonnal olvasni kezdték a szövegecskéket.</p>
<p class="tindent">Várhattam tehát, amíg ők befejezik, és addig a két képet néztem, amit Léna a szövegekkel együtt az asztalra tett. Az elsőn egy fa koronája látszott, arasznyi sáskák lógtak rajta, kopaszra ették az ágakat. A másik egy közelkép volt: egy ember két teljes maroknyi gigasáskát tartott a tenyerében. Elég gusztustalan volt.</p>
<p class="tindent">Amikor a cetlik végre hozzám értek, ezt olvastam rajtuk:</p>
<img src="12.png" style="width: 400px;"/>
<p class="tindent">Mit mondjak, ügyes! Rögtön elkezdtük sajnálni, hogy nem országos napilapot, tudományos hírportált vagy bulvármagazint fogunk írni, így nem szövegelhetünk mi is ilyen változatosan. De Laura azt mondta, miért is ne, és három új rovatot javasolt. A <b>Bulvárkodás</b>t, ahol olyan szenvedélyesek lehetünk, amilyenek csak akarunk, és az se baj, ha hatásvadászunk egy kicsit. A <b>Számszerűen</b>t, ahol a tudományos tényeké lesz a főszerep, és aminek Lóri azonnal nagyon megörült, és az <b>Osztályország</b>ot, ahol az országos napilapok hangnemében írunk majd. Ebben meg is állapodtunk, pont az óra végére.</p>
<div class="piback">
<ol><li>
<p>Nézzétek át a gyűjtött anyagot! Csoportosítsátok a cikkeket és képeket először korosztály szerint! Válasszátok ki, amelyik számotokra érdekes, hiszen az a célcsoportotok (= az osztály többi tagja) számára is izgalmas lesz.</p></li>
<li>
<p>A következő szempont legyen tematikus! Rakjátok külön csoportba az iskolával, a sporttal, a tudománnyal, a művelődéssel és a hírességekkel kapcsolatos anyagokat, és vizsgáljátok meg, milyen egyéb visszatérő témákat találtok!</p></li>
<li>
<p>Figyeljétek meg, milyen szövegtípushoz tartoznak a gyűjtött szövegek! Cikkek? Reklámok, hirdetések? Fotók vagy grafikák? Esetleg interjúk?</p></li>
<li>
<p>Tapasztalataitok alapján készítsetek egy listát arról, hogy milyen témákról és milyen szövegtípusban írtok majd cikkeket!</p></li>
<li>
<p>Próbaképpen írjátok meg ti is három különböző hangnemű cikk első mondatait! Nézzétek meg a képet, és gondoljátok végig, mi történhetett! Miután ezt egyeztettétek, adjatok róla hírt</p></li>
<ul><li>
<p>egy nevelési szaklapban,</p></li>
<li>
<p>egy országos napilapban,</p></li>
<li>
<p>egy szórakoztató magazinban!</p></li></ul>
<img src="13.png" alt="" style="width: 600px;"/></ol>
</div>

</body></html>