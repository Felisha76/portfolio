Arany János élete

Nem ismerek az egész földgolyón nagyobb művészt Arany Jánosnál, sem az élők, sem a holtak között. […]

Soha nem találkoztam még költővel, aki a nyelvvel ily csodát művelt volna. […]

O maga a magyar nyelv. […]

Mindenki, aki magyarnak született, s így akarva, nem akarva vállalja szenvedésünket, kárpótlást kap azáltal, hogy Arany Jánost eredetiben olvashatja. […]

Kosztolányi Dezső: Arany János – részlet

Arany János rendkívülisége

Aligha lehet nagyobb dicséretet, szebb méltatást, mélyebb tiszteletet elképzelni Kosztolányi szavainál.

Arany a magyar nyelv legkiválóbb művelője, ezért maga a nyelv(használat) és ezen a nyelven íródott irodalom is nagy fontossággal bír.

Arany János az emberi élet, a magyar élet megértésében az egyik legnagyobb tanítónk és segítőnk ma is. Szavai szívünk és értelmünk mélyéig hatolnak. Sokszor érezzük azt, hogy szinte helyettünk fogalmazza meg azt a mély tudást, amelyet mi nem tudtunk kifejezni. Arany János műveiben magunkra ismerhetünk. Bölcsességei, megállapításai mai is igazak.

Életrajz

Arany János 1817-ben született Nagyszalontán (Bihar megyében található a község, ma Romániához tartozik). Három-négyéves korában megtanult írni, több zsoltárt és bibliai szakaszt is fejből tudott. Gyermekkori neveltetése meghatározta teljes egészében későbbi világszemléletét. A szülői házban kapott történelem- és múltszemléleten keresztül, amelyeket mesélt neki édesapja, a „kis bogárhátú viskóban”. Mire iskolába került, már csodagyerekként tartották számon, hiszen a Biblia teljes szövegét olvasta addigra.

Később a debreceni Református Kollégium tanulója lett, majd egy rövid színészi kitérőt követően hazatért Nagyszalontára, ahol hamarosan hivatali állást vállalt, másodjegyzőként.

image

Az 1846-ban írt Toldinak köszönhetően elnyerte Petőfi Sándor elismerését és barátságát. Az ő bátorítására egyre több művet írt. Miután Petőfi elolvasta a Toldit, lelkesültségében azonnal tollat ragadott: meginduló levelezésük ma is értékes és érdekes olvasmány. 1848 forradalmát lelkesen fogadta, nemzetőrnek állt. Petőfivel való barátságát mutatja, hogy 1849-ben, míg Petőfi a szabadságharc küzdelmeiben vett részt, Aranynál hagyta családját. Aranyék voltak Petőfiék gyermekének, Zoltánnak a keresztszülei. Biztosan ismeritek Petőfi Sándor Arany Lacinak című kedves versét, amelyet Arany János fiának, Lászlónak írt a szerző.

Néhány évvel a szabadságharc bukása után Arany Nagykőrösre költözött, ahol a gimnázium tanára lett. A tanári kar tagjai közül hatan a Tudományos Akadémia tagjai voltak, szakterületük legkiválóbb tudósai. Aranyt is tagjává választotta az Akadémia, valamint elfogadta a Kisfaludy Társaság igazgatói tisztét is. Pestre költözött, ahol az irodalmi élet szervezőjévé vált. Később a Tudományos Akadémia főtitkárává választották. Betegségei miatt ez a munka már eléggé fárasztotta, szívesen foglalkozott volna többet az írással. Hatvanöt éves korában, 1882-ben hunyt el.

Kortársai inkább epikus költőként tekintettek Aranyra. Az utókor nem használ ilyen rangsorolást. Mind epikus, mind személyesebb hangú, lírai művei több költőgeneráció számára szolgáltak példaként egészen napjainkig.

Kérdések, feladatok image

1.Milyen szenvedésre gondolhat Kosztolányi? Mindenki, aki magyarnak született, s így akarva, nem akarva vállalja szenvedésünket, kárpótlást kap azáltal, hogy Arany Jánost eredetiben olvashatja. Mondjatok olyan példát a magyar történelemből, amelyre az idézet utalhat!

2.Sorold fel, mely műveit ismered Aranynak! Határozd meg, hogy az epika vagy a líra műnemébe tartoznak a felsorolt művek!

3.Keressétek meg a térképen Nagyszalontát és Nagykőröst!

A Toldi keletkezése

1846 elején a Kisfaludy Társaság pályázatot írt ki, amelynek hőse valamely, a nép ajkán élő történeti személy, pl. Mátyás király, Toldi Miklós… Arany utóbbit választotta főhőséül. 1847 első napjaiban kapott értesítést arról, hogy az ő műve nyert. A bírálók ráadásul elismerésük kifejezéseképpen a jutalmat tizenötről húsz aranyra emelték.

A Toldit Arany saját bevallása szerint úgy akarta megírni, hogy mindenki számára érthető legyen. Ahogy egy levelében megfogalmazta: a költő feladata az, hogy tanulja meg a legfensőbb költői szépségeket is a népnek élvezhető alakban adni elő.

image

Orlai Petrich Soma: Petőfi Debrecenben (1844)

Petőfi levélben fordult a számára még ismeretlen szerzőhöz: Ma olvastam a Toldit, ma írtam e verset, s még ma el is küldöm… minél hamarabb akarom Önnek tudtára adni azon meglepetést, azon örömet, azon elragadtatást, melyet műve költött bennem. Ezután így írt Arany Jánoshoz című versében:

TOLDI írójához elküldöm lelkemet

Meleg kézfogásra, forró ölelésre!...

Olvastam, költőtárs, olvastam művedet,

S nagy az én szívemnek ő gyönyörűsége. […]

Ki és mi vagy? hogy így tűzokádó gyanánt

Tenger mélységéből egyszerre bukkansz ki.

Más csak levelenként kapja a borostyánt,

S neked rögtön egész koszorút kell adni.

Arany szerény természetéhez híven így válaszolt Válasz Petőfinek című művében:

Zavarva lelkem, mint a bomlott cimbalom;

Örűl a szívem és mégis sajog belé,

Hányja veti a hab: mért e nagy jutalom?

Petőfit barátul mégsem érdemelé.

Petőfi hamarosan meglátogatta őt Nagyszalontán, több napot töltött el Arany vendégeként. A levelezésük később is folytatódott, igaz barátság szövődött kettejük között.

A Toldi műfaja

A Toldi történetet mond el, tehát epikus mű, mégis megmutatkozik benne Arany lírai oldala: olyan mély érzéseket és emberi élményeket, tapasztalatokat önt szavakba verses formában, amelyeket hétköznapi nyelven nehezen lehet elmondani.

A Toldi műfaja, hasonlóan a János vitézhez, elbeszélő költemény: hosszabb terjedelmű, verses formájú epikai mű. Különböző helyszíneken játszódó eseményt mond el, amelyet gyakran leíró és párbeszédes részek szakítanak meg. Van főszereplője és vannak mellékszereplői. A cselekmény leggyakrabban egy szálon fut. Gyakori a költői eszközök használata, a líraiság.

Egy műalkotás formája és műfaja attól is függ, hogy milyen tartalmat szeretne közölni vele a szerző. A Toldi1 folytatásában, a Toldi estéjében sokkal kevesebb cselekményes részletet olvashatunk, a lírai-gondolati részek vannak benne túlsúlyban. A trilógia harmadik része, a Toldi szerelme pedig hosszúsága és szerteágazó cselekménye miatt már a verses regényhez áll közelebb. A részek közös vonása, hogy mindegyik a verses epika körébe tartozik.

Kérdések, feladatok image

1.Fogalmazd meg saját szavaiddal, mit jelent az idézet! Egyetértesz az állítással? Érvelj!

A költő feladata az, hogy tanulja meg a legfensőbb költői szépségeket is a népnek élvezhető alakban adni elő.

2.Idézzétek fel közösen, mit tudtok a képeken látható hősökről: cselekedeteikről és a korról, melyben éltek! Irodalmi és történelmi tudásotokat is használjátok fel.

image

Kinizsi Pál

image

Mátyás király

image

Botond

image

Szent László

________________

1Toldi: a Toldi-trilógia első része